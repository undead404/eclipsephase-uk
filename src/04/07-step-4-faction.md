# Крок 4: Фракція

Тепер, коли ви маєте загальне уявлення про життєпис і набір навичок свого персонажа, час обрати фракцію, до якої він відчуває належність. Кожен з варіантів додає [мотивацію](../04/16-step-13-motivations.md) та навичку Знання: \[Фракція\] 30. У блоці Фракцій наведено короткий опис кожної групи; детальнішу інформацію можна знайти у розділі [Фракції](../10/00-factions.md).

Якщо ви не впевнені, до якої фракції ви хочете належати, ви можете пропустити цей розділ і визначити свою фракцію, мотивацію та навичку Знання під час гри. Ви також можете вибрати не належати до жодної фракції: не всі обирають сторону. Якщо ви не хочете належати до жодної фракції, просто оберіть свою власну мотивацію та навичку Знання на вибір зі значенням 30.

Належність до фракції не обов'язково означає, що ви є відданим прихильником. Ви можете народитися або виховуватися в фракції і невдоволено прийняти її, або ж можете почати ставити під сумнів якісь із її догм. Ви можете бути інодумцем, який енергійно намагається змінити фракцію зсередини. Наразі ваша належність до фракції вказує на групу транслюдей, з якою ви найкраще знайомі та чиї цілі ви принаймні номінально підтримуєте. Можливо, ви навіть є втікачем або новобранцем, з навичкою Знання щодо вашої старої фракції, але мотивацією, пов'язаною з новою фракцією.

<blockquote>

## Фракції

**Анархісти:** Ви вважаєте, що влада псує людей, і віддаєте перевагу добровільним, неієрархічним організаціям, заснованим на прямій демократії.

**Аргонавти:** Ви прагнете до технопоступових рішень для несправедливості та нерівності серед транслюдства.

**Барсумісти:** Ви хотіли б побачити Марс вільним від контролю гіперкорпорацій.

**Краєвики:** Ви належите до секти, громади або іншої групи, яка прагне окремішності від решти транслюдства.

**Злочинці:** Ви пов'язані з кримінальним світом, або як частина великого картелю, невеликої банди, або як незалежний оператор.

**Екстропіанці:** Ви вірите в необмежені вільні ринки і те, що проактивний ризик щодо технологій – це краще, ніж грати по-безпечному.

**Гіперкорпорати:** Ви підтримуєте гіперкапіталістичний розвиток та конкурентоспрямований соціальний лад. Ви приймаєте те, що деякі свободи повинні бути обмежені для забезпечення безпеки та волі.

**Юпітерці:** Ви біоконсерватор, стурбований тим, що технології транслюдства вийшли з-під контролю.

**Лунники та орбіталісти:** Ви підтримуєте консервативну економіку, націоналізм, зав'язаний на Землі, та традиціоналізм Лунно-Лагранжевого союзу.

**Меркуріали:** Ви протистоїте асиміляції та пригніченню ШЗІ та піднесених, підтримуючи самовизначення для свого різновиду.

**Повертачі:** Ви вірите, що транслюдству варто зосередитися на поверненні, терраформуванні та заселенні Землі.

**Погань:** Ви розсуваєте межі експериментального, на повну випробовуючи те, що означає бути транслюдиною.

**Бомонд:** Ви світська особа, що визначає та визначена внутрішньосистемною медіакультурою.

**Титанійці:** Ви техносоціаліст, який вірить, що наука та технології можуть забезпечити благополуччя всіх.

**Венеріанці:** Ви тримаєтеся бачення Сузір'я вранішньої зорі щодо більш соціалізованого, дружнього гіперкапіталізму.

**Регіоналісти:** Ви сонячник, просіювач, поясник, європієць, кільцевик або пінник, зосереджений на місцевих культурі, процвітанні та безпеці своєї області Сонячної системи.

</blockquote>
