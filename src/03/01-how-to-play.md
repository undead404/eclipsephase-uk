# Як грати

Фаза затемнення грається як спільний оповідальний проєкт, історія якого відбувається в уяві гравців. Ігровий майстер (GM) деталізує сетинг, змальовує НІПів, ухвалює рішення щодо правил і задає сцену для сценарію пригоди. Гравці беруть на себе ролі своїх персонажів і описують їхні дії. Кожний персонаж визначається набором характеристик – навичок, особливостей тощо – перелічених у картці персонажа. Коли персонажі зіштовхуються з труднощами або вступають у конфлікт з НІПами, для визначення результату використовуються кості.

## Основи костей

Фаза затемнення використовує дві десятигранні гральні кості для перевірок навичок та більшості решти кидків. Кинуті кості читаються як проценти (к100), де перша кість відповідає десяткам, а друга – одиницям. Кидок процентних костей дає число від 0 до 99 (00 читається як нуль). Кидок 5 і 3, наприклад, читається як 53. Використовуйте кості різного кольору, щоб позначити, яку кість читати першою, або використовуйте кість з десятками, призначену для кидання процентів.

Для деяких інших кидків (ушкодження, стресу, пулів перезарядки) Фаза затемнення використовує як шестигранні (к6), так і десятигранні (к10) кості. Ці кості додаються докупи, іноді з модифікатором, щоб отримати результат. Кидок ушкодження 2к10 + 3, де випало 5 і 3, дає 11.

У дуже рідкісних випадках ці правила можуть вимагати ділення. В такому випадку завжди округлюйте до більшого (тобто результат 1,5 або більший округлюється до 2).

## Коли кидати кості

Кидайте кості, коли результати можуть вплинути на сюжет або мати інші наслідки, коли ситуація викликає труднощі, коли персонаж не має відповідної навички або коли персонажу хтось протистоїть. Не робіть перевірок для буденних, щоденних задач. Навичка рівня 40 або більше позначає професійний рівень компетентності. Не потрібно кидати кість щоразу, коли персонаж пілотує корабель, шукає щось звичайне в мережі або розмовляє з НІПом: щоб пришвидшити ігровий процес, ви й ігровий майстер повинні припускати, що персонажі пораються з легкими штуками без проблем. Залиште кидання костей для ситуацій з драматичними наслідками.

## Виконання перевірок

Коли ігровий майстер вимагає перевірки, киньте процентні кості та порівняйте результат з цільовим числом. Цільове число визначається навичкою персонажа, перевіркою здібності рейтингом мережі репутації. Якщо результат рівний або менший цільового числа, перевірка успішна. Якщо результат вищий, перевірка провалена.

Попри те, що хочеться викинути число, рівне або менше цільового, також хочеться викинути якомога більше, щоб отримати винятковий успіх або перемогти противника в перевірці протистояння.

## Хто кидає?

Гравці кидають кості, коли виконують перевірку для свої персонажів; ігровий майстер кидає за НІПів. Іноді майстер таємно виконує перевірку для ІПів, щоб не тривожити гравців чимось, чого їхні персонажі не знають, штибу того, чи помітили вони підказку. Добре, якщо ігровий майстер має при собі копії карток персонажів гравців.

Розглядайте різних персонажів, що займаються спільною діяльністю – наприклад, групу, що обшукує кімнату, або когось, хто намагається заспокоїти розлючений натовп – як єдину сутність. У такому випадку кидайте за групу один раз, використовуючи найкращий рівень навички з доступних – або найгірший, якщо група має перешкоду. Проте якщо результат може по-різному вплинути на різних персонажів, нехай кидають окремо. Якщо група персонажів активно співпрацює при виконанні перевірки, використовуйте правила командної роботи.

## Складність і модифікатори

Виправлення поширеного глюка у вашому улюбленому роботі – не так само складне, як ремонт невідомої несправності в невідомій моделі. Ці ступені складності представлені модифікаторами – коригуваннями, що підвищують або знижують цільове число. Легкий тест дає позитивний модифікатор, підвищуючи цільове число. Важкий тест накладає негативний модифікатор.

Модифікатори кратні десятьом, від +10 до +30 і від −10 до −30, як показано у таблиці Модифікаторів.

На додачу до власної складності перевірки, різні ситуаційні аспекти також можуть впливати на перевірку, наприклад, високоякісне обладнання, погані умови навколишнього середовища або здоров’я персонажа. Ці чинники також представлені як модифікатори, що відображають їхній рівень серйозності, як показано у таблиці Модифікаторів.

Ігрові майстри задають модифікатори, що відповідають ситуації. Якщо на перевірку впливають кілька обставин, ми наполегливо радимо майстру оцінити ситуацію загалом і накласти єдиний модифікатор, заснований на загальному ефекті, а не витрачати час на перерахунок окремих модифікаторів. Ніякий набір кількох модифікаторів не повинен впливати на перевірку більш, ніж на +/−60.

<blockquote class="table">

### Модифікатори

| Складність  | Ситуаційний чинник  | Модифікатор |
| :---------- | :-----------------: | :---------: |
| Дуже легко  |    Значний бонус    |     +30     |
| Легко       |  Середня перевага   |     +20     |
| Трохи легко | Незначне підсилення |     +10     |
| Середньо    |                     |    +/-0     |
| Трохи важко |   Незначна завада   |     -10     |
| Важко       | Середнє ускладнення |     -20     |
| Дуже важко  |  Значна перешкода   |     -30     |

</blockquote>

## Виняткові результати – правило 33/66

Іноді перевірка завершується тріумфом, а іноді – ледве-ледве проходить. При кидку 33 або більше та успіхом - виходить винятковий успіх. При кидку 66 або більше - виходить _подвійний винятковий успіх_. При кидку 66 або менше та провалі - виходить _винятковий провал_. При кидку 33 або менше та провалі – подвійний винятковий провал.

Для кожного виняткового результату виберіть одне з наступного. Для подвійного виняткового результату можна вибрати два варіанти, або вибрати один з подвійним ефектом:

- **Якість**: Робота виконана акуратніше (успіх) або недбаліше (провал). Це може вплинути на наступні перевірки на +/−10.
- **Кількість**: Перевірка споживає менше (успіх) або більше (провал) матеріалів або дає менше або більше результатів.
- **Подробиці**: Ви отримуєте інформацію, що більш поглиблена чи детальна (успіх) або хибна (провал).
- **Час (лише для дій-завдань)**: Дія займає менше (успіх) або більше (провал) часу, на +/−25%.
- **Потаємність**: Діє менш (успіх) або більш (провал) помітна чи привертає менше або більше уваги (+/−10 відповідно).
- **Ушкодження**: Успіх завдає більше (+1к6) ушкоджень (провал – це промах).

Використовуйте виняткові результати для додаткової крутизни при виконанні перевірок. Виняткові результати можуть не застосовуватись до кожного кидка костей; нерідко для просування історії достатньо бінарного успіх-провал. Це особливо доречно для перевірок, що провалюються: наслідки можуть бути достатньо серйозними, щоб не було потреби знати, наскільки погано персонаж усе зіпсував. Ігрові майстри вирішують, коли та як застосовувати винятковість результатів.

## Крити

Коли при перевірці викидається дубль – 00, 11, 22 тощо – це означає _критичний_ результат. Якщо викинуто крит і успіх, виходить критичний успіх. Якщо викинуто крит і провал, виходить критичний провал. Кидок 00 – це завжди критичний успіх, а кидок 99 – завжди критичний провал, незалежно від цільового числа.

Крити впливають сильніше, ніж винятковість. Вони представляють миттєвості "Ого!", коли ви вражаєте спостерігачів своєю майстерністю чи нездарністю. Вони надають додаткові бонуси чи штрафи, визначені ігровим майстром. Ось деякі приклади:

- Подвоїти шкоду, нанесену атакою.
- Отримати модифікатор +/−20 до наступної перевірки.
- Взяти додаткову дію (критичний успіх) або втратити наступну дію (критичний провал).
- Зламати зброю чи інструмент (критичний провал).

Заохочуємо придумувати критичні результати, що відповідають ситуації. Якщо критрезультат є також винятковим результатом, застосовується лише крит.

## Дефолтування

Якщо вам не вистачає навички, що потрібна для виконання перевірки, можна покластися на вроджені здібності персонажа і натомість _дефолтувати_ до пов'язаної з навичкою здібності ([Здібності](../04/01-character-stats.md#aptitudes)). Наприклад, якщо не вистачає навички Стрільби, все одно можна стріляти, використовуючи здібність Рефлексів як цільове число.

Немає модифікаторів для дефолтування при перевірці навички, але критичні успіхи не враховуються.

У певних випадках ігровий майстер може дозволити дефолтувати до спорідненої навички. Наприклад, якщо хтось намагається полагодити зброю без жодних Апаратних навичок, то він може дефолтувати до своєї навички Стрільби. В такому випадку застосовується модифікатор −10 до −30, залежно від того, наскільки споріднені такі навички.

Ігровий майстер може вирішити, що якісь перевірки вимагають спеціалізованих знань або тренувань, і тому не можуть бути дефолтовані.

## Командна робота

Кілька персонажів можуть спільно виконувати перевірку, наприклад, штовхаючи двері або лагодячи робота разом. Такі співробітники, логічно, повинні мати змогу спілкуватися та співпрацювати в ефективний спосіб. Лише один персонаж кидає кості (зазвичай той, у кого найвища навичка). Кожен додатковий співробітник дає модифікатор +10, до максимуму +30.

Лише той персонаж, який виконує перевірку, може використовувати для впливу на перевірку [пули](../03/05-pools.md).

Для перевірок, що включають [навички](../04/18-skills.md) Знання, Технічні або Транспорту, то всі співробітники повинні мати відповідну навичку на рівні 40 або більше, щоб це додало команді бонус.
