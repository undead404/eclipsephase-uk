# Дії та час

Чи є у вас час, аби перескочити крізь увесь модуль з мікрогравітацією та знешкодити бомбу? Чи встигнете ви надягнути скафандр, перш ніж крізь дірку в кораблі витече все повітря? Більшість ваших дій виконується у вільній формі, і майстер лише приблизно відстежує час. Коли хронометраж і порядок дій стають важливими, Фаза затемнення використовує для вимірювання часу в сценах ходи дій. Типи дій, які ви можете виконувати, розбиваються на чотири типи: автоматичні, швидкі, складні та завдання.

## Ходи дій

Хід дій представляє приблизно 3 секунди. Під час кожного ходу дій можна зробити щось одне з наступного:

- 1 складну дію та 1 швидку дію
- 1 дію-завдання та 1 швидку дію
- 3 швидкі дії

Крім цього, за хід дій можна виконати будь-яку кількість автоматичних дій. Ігровий майстер може дозволити виконувати додаткові швидкі дії, залежно від їхньої природи.

Зверніть увагу, що базовий рух, такий як ходьба або біг, є автоматичною дією ([Рух](../12/24-movement.md)). Проте складніші форми руху можуть вимагати швидких, складних дій, або навіть дій-завдань.

## Автоматичні дії

Автоматичні дії завжди "ввімкнені", рефлексивні, або ще якимось чином не потребують зусиль для запуску. Це включає базовий та повний рух.

**Приклади**: Базовий рух, базове розуміння, дихання, захист від атаки, падіння долілиць, кидання чогось вниз, повний рух, опір ушкодженню, вимова простого речення або двох.

## Швидкі дії

Швидкі дії займають долі секунди або вимагають так мало розумових зусиль, що їх можна виконувати, роблячи щось іще.

**Приклад**: Активація чи деактивація пристрою, повідомлення складної інформації, уважне розуміння, діставання зброї, присідання за перешкодою, жестикулювання, стрибок, відкриття дверей, підняття чогось з підлоги, швидке прицілювання, вставання, прийняття препарату.

## Складні дії

Складні дії вимагають кількох секунд зосередження та зусиль.

**Приклади**: Рукопашна атака, вивчення, пошук чогось у сумці, повне прицілювання, повний захист, нестандартний рух, перезарядка зброї, поспішання, постріл зі зброї, використання складного пристрою.

## Дії-завдання

Дії-завдання вимагають більш ніж кількох секунд для свого завершення. Кожна дія-завдання має часові рамки, базовий час, необхідний для її закінчення. Ці часові рамки можуть вимірюватися в ходах дій, хвилинах, годинах, днях, навіть місяцях. Фактичний час для завершення дії-завдання дорівнює часовим рамкам, скоригованим [винятковими результатами](./01-how-to-play.md#superior-results-3366-rule), отриманими при перевірці. Роботу над завданням можна перервати та продовжити пізніше, якщо майстер явно не визначив, що завдання вимагає безперервної роботи.

Для дій-завдань з часовими рамками одного дня чи довшими вважається, що вісім годин зусиль дорівнюють одному дню роботи. Якщо на день витрачається менше чи більше часу, відповідно коригуйте час, необхідний для завершення.

Якщо дія-завдання провалена, витрачається 25% часу, +25% при винятковому провалі, перш ніж приходить усвідомлення провалу.

**Приклади**: Вилізання, хакінг, просочення, медичний огляд, програмування, ремонт, науковий аналіз, обшук кімнати, плавання, ретельне розслідування, перезарядка.

## Додатковий час

На перевірку можна витратити додатковий час, отримавши бонус за ретельну та методичну роботу. За кожну хвилину, витрачену на виконання перевірки як дії-завдання, що зазвичай вимагає швидкої або складної дії, застосовуйте модифікатор +10, до максимуму +60. На розсуд ігрового майстра, якщо цільове число перевищує 100, може статися автоматичний успіх.

Для перевірок дій-завдань, що вже вимагають для свого завершення певного часу, часові рамки повинні бути збільшені на 25% за кожний бонус +10.

## Поспіх

Можна спробувати виконати дію-завдання за менший час, прийнявши штраф до перевірки. За кожні 25% зменшення часових рамок накладається модифікатор -20, аж до максимального зменшення 75% (модифікатор -60). Хоча це зменшення часових рамок сумісне з іншими зменшеннями, жодні часові рамки не можуть бути зменшені більш ніж на 75% від загального часу.
