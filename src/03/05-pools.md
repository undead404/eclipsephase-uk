# Пули

Ваш персонаж під час свого створення та при вбиранні в морфа отримує очки в кількох пулах. Ці пули відбивають транслюдські можливості вашого персонажа: аугментований інтелект, покращені фізичні здатності, підвищену харизму. Вони підсилюють ваші вроджені таланти та дозволяють вам протистояти викликам, долати перешкоди та досягати вражаючих досягнень.

Різні пули пов'язані з різними групами здатностей і навичок, і можуть бути використані по-різному для модифікації ваших кидків або надання вашому персонажу інших бонусів.

- Пул _Прозору_ пов'язаний з ментальними можливостями: Мисленням, Інтуїцією та пов'язаними з ними навичками.
- Пул _Сміливості_ пов'язаний з соціальною взаємодією: Тямучістю, Завзятістю та пов'язаними з ними навичками. Також може використовуватись для перевірок Репутації та Зараження.
- Пул _Снаги_ пов'язаний з фізичними зусиллями: Рефлексами, Соматикою та пов'язаними з ними навичками.
- _Вуж_ – це пул-джокер. Він може використовуватися для впливу на кидки костей для будь-яких перевірок і для наративного контролю.

## Використання пулів

Очки з пулів можна витрачати для впливу на свої перевірки; оберіть один з наступних варіантів. Кожний пул може вживатися лише для перевірок, що використовують пов'язані з ними навички або здатності (тобто очко Снаги можна використати для перевірки навички або здатності, пов'язаної з РЕФ або СОМ). Вуж може використовуватися для будь-яких перевірок.

- **Перед кидком**: Ігнорувати всі модифікатори до перевірки.
- **Перед кидком**: Додати +20 до цільового числа перевірки.
- **Після кидка**: Розвернути результат кидка к100. Наприклад, 83 стає 38.
- **Після кидка**: Покращити успіх до виняткового успіху (або винятковий до подвійного виняткового).
- **Після кидка**: Спростити критичний провал до звичайного.
- **Надовго (лише Прозір, Сміливість або Снага)**: Отримати +5 (1 очко) або +10 (2 очки) до всіх перевірок навичок, пов'язаних з однією здатністю, на 24 години або до наступного [перезаряджання](#Перезаряджання-пулів).

Якщо не вказано інше, лише 1 очко пулу можна витратити на одну перевірку. Очки пулу, витрачені на тривалий ефект (останній пункт вище), вважаються впливом на перевірку.

Різні покращення (імпланти, наркотики, фокуси тощо) додають бонуси до пулів. Вони накопичуються, до максимального бонусу +5 до будь-якого окремого пулу.

## Прозір

Ментальний пул також може вживатися для одного з наступних ефектів:

- **Взяти Ініціативу**: Йти першим у ході дій, якщо виконуються лише ментальні чи тенетні дії, але жодного фізичного руху. Якщо кілька персонажів обирає цей варіант, вони йдуть в порядку своєї Ініціативи першими, за ними – всі інші.
- **Додаткова дія**: Виконати додаткову складну ментальну чи тененту дію (або 2 швидкі дії) в ході дій. Ці дії можна виконати лише після того, як всі інші виконали свої дії. Якщо кілька персонажів обирає цей варіант, вони йдуть в порядку своєї Ініціативи _після_ того, як всі інші виконали свої дії.
- **Отримати підказку**: Отримати натяк або наводку при розслідуванні, дослідженні чи аналізі наявних фактів, не потребуючи перевірки.

## Сміливість

Ваш соціальний пул може вживатися для впливу на перевірки Репутації та також для одного з наступних ефектів:

- **Ігнорувати травму**: Ігнорувати ефект 1 травми протягом 24 годин або до наступного [перезаряджання](#Перезаряджання-пулів).
- **Освіжити репутацію**: Відновити кількість доступних добродій мережі репутації за 1 очко – для незначних добродій, або за 2 очки – для середніх. Великі добродії таким чином не відновлюються.
- **Отримати підказку**: Отримати натяк або наводку при зборі інформації шляхом соціальної взаємодії, не потребуючи перевірки.
- **Контролювати своє зараження**: Уникнути виконання перевірки Зараження при використанні псі-фокусу (лише для асинхронів).
- **Нейтралізувати ляп**: Ігнорувати соціальний ляп гравця, який персонаж не зробив би.

## Снага

Ваш фізичний пул також може вживатися для одного з наступних ефектів:

- **Взяти Ініціативу**: Йти першим у ході дій. Якщо кілька персонажів обирає цей варіант, вони йдуть в порядку своєї Ініціативи, за ними – всі інші.
- **Додаткова дія:** Виконати додаткову складну фізичну дію (або 2 швидкі дії) в ході дій. Ці дії можна виконати лише після того, як всі інші виконали свої дії. Якщо кілька персонажів обирає цей варіант, вони йдуть в порядку своєї Ініціативи після того, як всі інші виконали свої дії.
- **Ігнорувати поранення**: Ігнорувати ефект 1 поранення протягом 24 годин або до наступного [перезаряджання](#Перезаряджання-пулів).

## Вуж

Ваш пул-джокер також може вживатися для наративного контролю:

- **Додати НІПа**: На сцену виходить новий або наявний НІП. Його присутність повинна бути правдоподібною. Ви можете визначити один аспект цього НІПа: його морф, фракційну приналежність, важливу навичку, конкретну рису тощо. Ігровий майстер визначає інші деталі.
- **Додати предмет**: На сцену додається доти не помічений предмет. Його присутність повинна бути правдоподібною. Предмет не може бути наступальним (жодної зброї) та повинен бути Незначної (а не Рідкісної чи Регульованої) Складності. Це може бути корисний інструмент, необхідний предмет обладнання або навіть підказка. Ігровий майстер вирішує, як цей предмет розташовано на сцені та які підказки він дає.
- **Визначити оточення**: Можна додати до сцени чинник оточення. Його присутність повинна бути правдоподібною. Він повинен додати нову деталь, що не радикально змінює сцену. Наприклад, приховані місця, укриття, відволікаючі фактори, прихисток або корисні предмети, наприклад, драбина чи вікно.
- **Визначити взаємини**: Можна додати нові правдоподібні взаємини між вашим персонажем і наявним НІПом. Це повинен бути нетісний, незначний зв'язок, а не близький чи серйозний. Наприклад, ви можете мати спільного друга, спільну історію або давню, але помірну неприязнь. Ви можете визначити загальні основи взаємин, а ігровий майстер визначає більш дрібні деталі та ставлення НІПа до вашого персонажа.

## Перезаряджання пулів

Витрачені очки пулів відновлюються шляхом виконання дії перезаряджання, для відпочинку та перекалібрування. Не можна збільшити пул понад його вихідний рівень; невитрачені очки втрачаються. Є два типи дій перезаряджання: _коротке перезаряджання_ та _довге перезаряджання_.

- **Коротке перезаряджання (2 на день)**: Коротке перезаряджання – це дія-завдання з часовими рамками 10 хвилин. Можна виконати два коротких перезаряджання за 24 години. Кожне коротке перезаряджання відновлює 1к6 очок пулу; ви самі вирішуєте, куди їх розподілити. Деякі пристрої або псі-фокуси можуть надавати додаткові очки перезаряджання пулу.
- **Довге перезаряджання (1 на день)**: Довге перезаряджання – це дія-завдання з часовими рамками 4 години (8 годин для простолюдів та інших біоморфів без біомодифікацій). Можна скористатися лише одним довгим перезаряджанням за 24 години. Довге перезаряджання повністю відновлює ваші пули до повного значення.

Поки відбувається перезаряджання, можна брати участь лише в легкій, ненапруженій діяльності: їсти, гортати тенета, розмовляти, перезаряджати зброю, стежити тощо. Часові рамки перезаряджання не можна скоротити чи перервати; якщо це станеться, витрачений час втрачається.

## Тимчасові пули

Частина ефектів, як то від наркотиків і псі-фокусів, додає бонуси тимчасових пулів. Ці очки повинні вважатися додатковими очками, які витрачаються до будь-яких звичайних очків пулів. Ці бонусні очки можуть відновитися при перезаряджанні, але лише якщо всі ваші очки звичайних пулів уже відновлені. Якщо не витратити бонусні очки перед закінченням ефекту, вони втрачаються.

<blockquote>

Загірі має арахноїдного морфа з Прозором 1 і Снагою 3. Також, завдяки своєму набору солдата, вони мають нейрохімічний іплант, який додає +2 Снаги, тож сумарно пул Снаги 5. Також є 1 очко Вужа від его.

Наближаючись до гнізда екслюдів на віддаленому астероїді, Загірі витрачають 1 Прозір для отримання бонусу +20 при кидку Спостережливості. На жаль, вони також провалюють дві перевірки Вільного падіння, поки перетинають різні розломи на астероїді, отримавши 71 та 85 проти їхнього Вільного падіння 60. У обох випадках Загірі витрачають очко Снаги, щоб перевернути кидок костей, отримуючи відповідно 17 та 58, і успішно проходять свої перевірки. Як тільки вони потрапляють всередину, то беруть коротке перезаряджання, кидають 1к6 і отримують 6, відновлюючи всі 3 витрачені очки.

Потім Загірі зустрічаються з якимись хижаками-екслюдами. Вони витрачають 1 Снаги, щоб взяти ініціативу в першому ході, і ще 4 Снаги під час бою – для додаткових дій. Це вичерпує їхній пул Снаги, тож Загірі беруть іще одне коротке перезаряджання, але викидають лише 2, тож отримують назад лише 2 очки Снаги.

Загірі під час бою отримують 3 поранення. Як синтморф, вони можуть ігнорувати ефект однієї з ран. Загірі не хочуть отримувати перешкоди, тож витрачають решту 2 Снаги для ігнорування решти ран на 24 години або до наступного перезаряджання. Це залишає їм лише 1 Прозір і 1 Вуж для тих викликів, з якими зіткнуться до свого довгого перезаряджання.

</blockquote>

<blockquote>

## Не будьте скнарою

У випадку витратних ресурсів штибу пулів може здаватись спокусливим уникати їх витрачання на випадок потреби згодом. Хоча це і може бути розумним тактичним рішенням (можливо, ви витратили всі короткі перезаряджання і підозрюєте, що наближається бій із босом), ми наполегливо радимо уникати накопичення лише для того, щоб накопичувати: витрачайте свій пул, коли цього потребуєте.

</blockquote>
