# Публічне та приватне життя

Джерело: Стінгазета виживання погані, допис №3 з 18 Наші онлайн-особистості є розширеннями наших особистих життів. Коли всі взаємопід'єднані, наші очікування щодо соціальних взаємодій та приватності незворотно змінилися.

## Соціальні мережі

Соціальні мережі розвинулися, щоб включити всі аспекти наших життів: друзів, роботу, зацікавлення, календарі та навіть взаємодію з незнайомцями. Всі, кого ви знаєте, викладають улюблені відео, проєктують оновлення, думки, меми, селфі та фотографії домашніх улюбленців. Деякі йдуть далі, транслюючи журналювання свого життя в форматі ЗД, даючи змогу побувати в їхній шкурі та побачити світ їхніми очима. Завдяки сучасним мережам можна легко налаштувати свій інформаційний продукт для різних груп людей. Ваша робоча особистість може бути дуже відмінною від вашої сімейної особистості та особистості для нічного життя.

Є сотні соціальних мереж, чимало з яких агрегуються в більші метамережі. Те, з ким ви спілкуєтеся, впливає на те, які платформи для вас найкорисніші. Є мережі для майже кожної професійної, соціальної та інтересної групи: вчених, ЗМІ, гіперкорпоративних галузей промисловості, спортивних фанатів, геймерів, навіть анархістської погані. Ці мережі є цінними джерелами інформації, новин та спільності.

## Репутація

Одним з ключових аспектів соціальних мереж є підтримка ваших рейтингів репутації. Кожна платформа вимірює ваш соціальний капітал і показує його іншим. Кожна з цих мереж має власні методи обчислення такого рейтингу. Деякі з них побудовані на кредитних рейтингах та рейтингах громадянської участі, інші – на відгуках з боку інших. Ваші смаки щодо друзів можуть впливати на рейтинг, як і ваші досягнення, ранжування в пошуку та навіть звички щодо покупок.

Протягом одного тижня ваш рейтинг репутації зростає та спадає на основі взаємодії з іншими. Можна плюсувати та мінусувати людей вручну, але в більшості автомагічним обміном репутації займаються музи. Кожен окремий плюс і мінус має незначний вплив на рейтинг, можливо, тисячну частку відсотка, але вони накопичуються. Неввічливо звернулися до розпорядника? Мінус. Взяли попутника? Плюс. Дали гарні чайові? Подвійний плюс. Деякі взаємодії важать більше, ніж інші, залежно від мережі. Думка людей з високим рейтингом або незнайомців може мати більший вплив, ніж думка ваших друзів чи тих, хто плюсує чи мінусує вас.

Покращення вашої репутації в соціальній мережі покладається на слідуванням стандартам спільноти. Кожна з мереж заохочує різну поведінку, тож слід очікувати впливу різноманітних чинників. Одна дія може призводити до мінуса в одній мережі, але плюса в іншій. Частина спільнот має протоколи, що не збігаються з вашими. Найкраща стратегія – проста: не бути падлюкою.

## Соціальний капітал і взаємодопомога

Мережі репутації – це не просто люди, яким іноді подобається те, що ви робите; це групи друзів, яких можна попросити про допомогу.

Я уявляю вашу внутрішньосистемну усмішку: репутацією оренду не оплатиш. А якщо ви розробите логотип для когось, хто скористається своїм впливом, щоб хтось, хто заборгував йому за кілька пачок пива, оплатив вам оренду? Здається, репутація оплатила вашу оренду.

Репутація має вагу в інший спосіб навіть у внутрішній системі. Вона може допомогти отримати позику, підряд, прискорити розгляд справи, уникнути уваги поліції, допомогти домовитися про особисту зустріч чи потрапити на елітну соціальну подію. Соціальний капітал не завжди дорівнює кількості кредитів на банківському рахунку.

У самоуправній автономістській зовнішній системі рейтинги репутації є інструментом взаємодопомоги та спільного використання ресурсів спільноти. Чим більше ви додаєте до суспільного добробуту, тим більше ви можете звернутися до інших за послугами. Потрібно зайняти загальний нанофабрикатор, позичити пристрій міжпланетного зв'язку, отримати допомогу в ремонті робота, запросити силову допомогу чи допомогу в дослідницькому проєкті? За відсутності грошей і примусу саме рейтинг репутації може допомогти вам отримати те, що потрібно.

Чимало внутрішньосистемників припускаються помилки, розглядаючи репутацію як валюту зовнішньої системи. Це не так працює. Репутація не "витрачається", вона є мірою доброго ставлення до вас з боку ваших товаришів, судженням про вашу соціальну надійність. Попросити про послугу не означає автоматично знизити свій рейтинг. Але ви можете отримати зниження, якщо ви надокучили своїм друзям неввічливістю або просили про щось небезпечне. Уявлення про те, де проходить ця межа, є важливою навичкою. Враховуючи все це, є деякі послуги, які особливо цінні для обміну репутацією та кредитами для людей, які намагаються щось зробити в іншій половині Сонячної системи.

Системи репутації не позбавлені недоліків і критики. Звичайно, у внутрішній системі ті, хто має багатство, мають більше можливостей для збільшення своєї відкритості та зміцнення своєї репутації, ніж інфобіженці чи бляшані маси; а отже, репутація там діє для поглиблення класового поділу. Влада маніпулює системами репутації, щоб карати незгодних і винагороджувати слухняних. У автономістських місцинах репутацію критикують за сприяння неформальній ієрархії та заохочення внутрішньогрупової взаємодії, хоча їхні мережеві алгоритми краще справляються з балансуванням заслуг як чогось окремого від слави.

## Відкритість

Побічним ефектом соціальних мереж є те, що всі ми є публічними особами, видимими в будь-який час. Майже у всіх є життєпис, і половина всіх дає до нього публічний доступ. Якщо обмежити свою відвертість лише для тих, кому довіряєте, то це обмежує видимість і можливості. Якщо залишити її публічною, то хто завгодно може зібрати достатньо публічних деталей, щоб передбачити кожен ваш крок. Якщо ваше життя – неначе відкрита книга, то не варто дивуватися, що хтось цю книгу прочитав.

Такого роду прозорість все більше й більше вважається соціальною нормою. Від неї, звісно, буває користь: відстежування того, що близькі люди в безпеці, що ніхто навколо не поводиться підозріло, що обрані посадовці та владні структури не порушують правил. Коли відмовитися від прозорості, друзі починають хвилюватися, чи все з вами гаразд, а місцеві служби безпеки можуть почати думати, що ви щось задумали.

Навіть якщо обмежувати свою відвертість лише друзями, то реальність соціальних мереж і сучасних технологій означає, що вас все одно цілком можна відстежити. Частина метамереж (це я про вас, CivicNet і Fame) свідомо ділиться вашими особистими даними з маркетологами, владою та різними третіми сторонами. Рекламні мережі збирають кожен шматочок інформації про вас, щоб показувати персоналізовану рекламу. Неанонімізовані фото, відео та ЗД, які ви викладаєте, містять метадані, що розкривають ваше місцезнаходження та інші деталі. Приватні детективні гіперкорпорації збирають усе це та продають одна одній. Служби безпеки поселення іноді отримують неавторизований доступ для стеження за обліковими записами. Додайте до цього всього інформаційний слід, який залишають ваші тенетні пристрої на всіх інших пристроях навколо, а також повсюдність технологій співспостереження та біометричного впізнання. Всі ці дані доступні не всім, проте впертий противник з достатніми ресурсами може використати їх, щоб відстежити ваше місцезнаходження, взаємодії та діяльність.

## Приватні миттєвості

Ніхто просто так не дасть вам приватності. Її треба взяти. І якщо ви її хочете, то повинні врахувати все: тенетне з'єднання, свої профілі репутації, своє обличчя, навіть свою ходу. Інакше – будь-який з цих факторів може бути використаний для зв'язування вас з іншими.

Приватність повинна бути звичкою. Використовуйте приватний режим ДР завжди, а не лише тоді, коли хочете приватності. Інакше такі приватні миттєвості виділятимуться, як ніби ви щось приховуєте. В режимі приватності ваш профіль соціальної мережі недоступний тим, хто навколо, а ваші з'єднання з пристроями будуть зареєстровані з меншою ймовірністю.

Використовуйте віртуальну приватну мережу (VPN), щоб зберігати приватність спілкування, та анонімізатори для публікації дописів. Докладіться до додаткових облікових записів, щоб була змога контролювати зв'язки між інформацією, яку викладаєте в мережу. Навчіть свою музу скидати всі паролі та знищувати облікові записи в надзвичайних ситуаціях. Використовуйте безпосередні дротові з'єднання, щоб уникати підслуховування або перехоплення вашого спілкування. Те саме стосується і лазерних систем зв'язку; лазери зі стрімким пучком важко перехопити. Квантово-зв'язані зв'язки є повністю приватними та неможливими до перехоплення, за винятком випадків, коли хтось зламає чи викраде фізичні передавачі.

Фізична приватність – із нею важче. Пелени приватності з розумної тканини нейтралізують сенсори, але це може вас виділяти. На щастя, соціальна прийнятність таких пелен зросла, і тепер вони поширеніші в громадських місцях. Чимало підприємств має сканери для очищення приватних приміщень від технологій підслуховування. Також можна скласти мапу зон, де немає сенсорів чи сигналів, або отримати такі мапи через канали темної мережі. Вони корисні, якщо потрібно на кілька хвилин зникнути з поля зору.

Якщо ви шукаєте тихий спосіб заходити та виходити з поселення, то знайдіть собі службу темної передачі. Вони можуть виконати егопередачу, що уникає реєстрації та стеження з боку офіційних каналів. Більшість таких служб обслуговується сірими картелями та організаціями, тож перевірте їхню репутацію g-rep, щоб оцінити їхню надійність і належність до певних груп, перш ніж звертатися до них. Деякі з них не так незаконні, як неофіційно толеровані. Бомонду та вищим верствам населення подобається мати чорний хід так само, як це подобається злочинцям. Втрата даних під час Краху та відсутність всесистемної централізованої влади означає те, що тепер створити фальшиву особистість легше, ніж будь-коли раніше, або через чорний ринок, або через периферійні поселення з навмисно невибагливими процедурами отримання громадянства. Недоліком другорядних особистостей є те, що вони мають дуже обмежений репутаційний рейтинг. Однак це залишається популярним варіантом для подорожей інкогніто, особливо серед тих, хто інакше міг би зазнавати знущань або упередженості.

## Геймінг і грифінг

Будь-яка складна система може бути гейміфікована. Гакерські картелі використовують ботнети для запуску великої кількості облікових записів-маріонеток і накопичення репутації, продають в темній мережі фальшиву аудиторію та просування в соціальних мережах як послугу. Вони зайняті постійною гонкою озброєнь з постачальниками соціальних мереж, які використовують ШОІ та складні алгоритми для виявлення зловживань та викорчовування фейків.

Коли гейміфікація репутаційних мереж переважно полягає в отриманні кредитів, то тролі та грифери зловживають цією системою, бо їм просто подобається бути придурками. Онлайн-знущання залишаються серйозною проблемою, особливо з боку погано соціально пристосованих груп, які використовують тактику роїв, сталкінгу й доксингу та загального знущання. Ця поведінка особливо поширена серед внутрішньосистемних онлайн-інфобіженців, груп, які ніколи не мали досвіду життя поза Землею та ще не отримали тіл, і які підтримують лицемірські настрої в своїх ізольованих спільнотах. Їхніми улюбленими цілями є маргіналізовані групи штибу інфожиття та піднесених, хоча іноді вони вдаються до застарілих мізогінних або расистських настроїв. Їхній гнів також виливається на будь-яку поточну обурливу подію, що привернула їхню увагу.

Нинішні технології дають змогу підробляти відео та інші матеріали, чим користуються грифери. СОціальні мережі протиставляють цьому публічні інструменти виявлення підробок, служби колективної перевірки та рейтинги надійності для різної інформації та інформаційних джерел. Більшість муз також мають підготовку для перевірки даних і застосування рейтингів надійності, але ці системи не є бездоганними.

## Мемні атаки

Також важливо пам'ятати, що соціальні мережі залишаються полями ідеологічних битв. Попри те, що тенета та соціальні мережі дають нам доступ до незчисленної кількості людей, ідей, джерел і стрічок інформації, дійсність полягає в тому, що більшість людей дуже мало з цим всім взаємодіє. Ми використовуємо своїх муз для персоналізації своєї стрічки та звичок споживання інформації, відфільтровуючи джерела, які нам не подобаються, таким чином оточуючи себе ідеологічними бульбашками самопідтвердження, в яких ніколи не стикаємося з протилежними думками. Музи та алгоритми соціальних мереж насправді програмуються для протидії таким звичкам, пропонуючи широкий і різноманітний вибір джерел, але надзвичайно велика кількість транслюдей відкидає такі можливості. Це означає, що надзвичайно велика кількість людей існує в ідеологічних ехокамерах.

Ускладнюючи проблему, різні фракції та організації користуються технологіями соціальних мереж для пропаганди. Найпростішим рівнем є ферми найманих тролів, які виробляють лише фальшиві або сильно упереджені "новини". Ці голоси потім посилюються кампаніями насичення ЗМІ, за допомогою ботнетів і армій маріонеток, щоб контролювати суспільний дискурс. Більш витончений підхід використовує агреговані маркетингові дані для ідентифікації конкретних вразливих або сприйнятливих осіб та масового націлювання на них персоналізованих рекламних кампаній з метою переконати їх щодо певних питань. Навіть при наявності сучасних фільтрів траплялося, що такі мемні кампанії впливали на результати виборів, підривали підтримку, підживлювали антагонізм й екстремістські елементи та спонукали до насильства. Вони особливо потужні, коли поєднуються з нативістськими та лицемірними настроями, і пояснюють, чому великі сегменти населення внутрішньої системи залишаються упередженими щодо ШЗІ, піднесених, бляшаних мас і зовнішньосистемних анархістських "терористів".

<blockquote>

## Василіски

Один з найжахливіших видів озброєнь, які ТІТАНи використали проти транслюдства, – це так звані злами-василіски. Вони включали чималий асортимент сенсорних даних, розроблених так, щоб користуватися вадами мозків уразливих частин населення, подібно до того, як деякі стробоскопічні ефекти відомі своєю здатністю викликати епілептичні напади. Ці дані викликали реакції штибу судом, кататонії та галюцинацій. Деякі з них навіть мали здатність перепрограмувати розум, подібно до гіпнотичного впливу. Василіски часто вбудовувалися в різні типи тенетних даних, тож жертви нерідко вражалися власними стрічками доповненої реальності. Завдяки цьому василіски могли впливати на великі частини населення одночасно. В одному з випадків цілий мегаполіс Кордова в Аргентині був вражений василіском через муніципальну систему пріоритетного сповіщення, що призвело до галюцинацій і безпрецедентного вибуху насильства.

Попри те, що сучасні протоколи безпеки тенет відфільтровують відомі василіски, з часів Краху по всій Сонячній системі було зафіксовано кілька випадків масового враження василісками.

</blockquote>
