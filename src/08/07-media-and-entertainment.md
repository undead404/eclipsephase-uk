# ЗМІ та розваги

> **Джерело:** Мережева журналістика та смертельний спорт; _Історія ЗМІ_, Частина 4

Завдяки можливості записувати та ділитися власним сенсоріумом та універсальному доступу до програм та інструментів для створення контенту, межа між аматорами та професіоналами й знаменитостями розмивається. Транслюдство тоне в медійних творцях.

## Нова журналістика

Протягом десятиліть новинні агентства намагалися знайти бізнес-моделі, які б були сумісні з цифровими технологіями. З появою соціальних медіа журналістика потрапила в повну залежність від примх їхніх алгоритмів агрегування новин що своїх переглядів і прибутків. Це залишило їм здебільшого служіння корпоративним інтересам, обмеживши їхній антагонізм щодо влади. Проте постання нових і перехідних економік призвело до часткового відродження. У внутрішній системі малі та гнучкі новинні гіперкорпорації зосереджуються переважно на місцевих і нішевих інтересах; значна частина їхніх повідомлень виробляється ШОІ. В інших місцях, де немає корпоративного контролю, по всій системі розквітає розмаїття різних незалежних ЗМІ. Попри те, що якість і автентичність у них різна, репутаційні мережі та служби верифікації допомагають споживачам ЗМІ оцінювати їхню надійність.

Тепер, коли окремі особи є ходячими платформами запису та редагування аудіо та відео, сама журналістика демократизована, і поширене ведення аматорських трансляцій в реальному часі. Медійні гіперкорпорації пристосувалися до цього, розробивши застосунки, що дають будь-кому змогу подати потенційний контент до їхніх мережевих стрічок. Системи ШОІ сортують подання контенту, наглядаючи за матеріалом від свідків на місці та миттєво оплачуючи найкращу живу зйомку, заохочуючи багатьох фрілансерів до жорсткої конкуренції. Транслятори досвіду з сильними емоційними відгуками залучають більшу аудиторію, оскільки люди переживають захоплення від того, що перебувають на місці події через їхній сенсоріум.

Однією з перших жертв мережевої журналістики стала журналістика глибинних розслідувань. Небагато компаній мали бюджет для фінансування довгих розслідувань, які могли б бути скопійовані іншими через кілька хвилин після публікації. До цього додалися коротке вікно уваги, більша поширеність прозорості та рух до виробництва новин з боку ШОІ. Більшість публічної уваги утримується списками, розкішшю, знаменитостями та атаками на політичних супротивників. Деякі експерти навіть стверджують, що співспостереження та поширення прозорості закрили потребу в детективній журналістиці. Натомість її прихильники стверджують, що історії досі є, але заховані глибше – а отже, потреба ще більша. Для заповнення порожнечі з'явилася нова когорта таємних журналістів, які використовують перевбирання, хакінг та інші методи просочення для викриття добре захованих таємниць і скандалів. Адаптивні алгоритми дозволяють персоналізувати ці історії; той, хто вже знайомий з темою, отримує більше глибоких деталей, тоді як гортачі та новачки отримують легше пояснення.

## Бомонд

Можливість майже будь-кого зрощувати онлайн-аудиторію за умови правильного поєднання наполегливості, вміння та удачі призвела до появи нового пантеону медійних осіб. Чи то вони побудували свій бренд з нішевою аудиторією, скористалися вірусними сенсаціями, чи здобули громадську славу іншими шляхами, ці геймери, коментатори, спортсмени, комедіанти та інші виконавці тепер конкурують за увагу громадськості з традиційними знаменитостями. Крім них є ще й спадкоємці ультрабагатих гіперелітних родин, новий клас завжди під'єднаних світських осіб. Цей бомонд докладає великих зусиль, щоб заробити більше вподобань, переглядів і репутації: урочисті вечірки завбільшки як невеликий місяць, смертельно небезпечний спорт, розпусний показ гедонізму, безрозсудний екстрим, постановочні драми та неприязнь.

## Метазнаменитості

Перші метазнаменитості виступали в тематичних парках, присвячених середині двадцятого сторіччя, де персонажі з популярних творів, часто принцеси-героїні, взаємодіяли зі своїми юними шанувальниками. Сучасні метазнаменитості – складніші особи та брендові ідентичності. Деякі починали як реальні виконавці, наприклад актриса Анжеліка Стардаст, яка продала права на своїх персонажів, перш ніж вийти на пенсію. Інші – це цілком вигадані медійні створіння, призначені для маркетингу інтелектуальних франшиз, наприклад Сун Мі Хі з твору _Два леопарди, два пістолети_.

На відміну від світських осіб, які насолоджуються перевбиранням, метазнаменитості намагаються триматися одного морфа (або його точних дублікатів) настільки багато часу, наскільки можливо, щоб зберігати впізнаваність. Кожна з них – це постійна акторська гра, виконувана ротацією тренованих акторів, які, можливо, пройшли психохірургію, щоб більш точно представляти персонажа відповідно до попередніх версій. Їхні цілодобові виступи розробляються на підтримку ілюзії того, що шанувальники взаємодіють із реальною особою.

Частина бомонду ображається через "промислову" природу метазнаменитостей, що призводить до публічних сварок, які ведуться невеликими арміями інженерів соціальних мереж.

Метазнаменитості, прибуткові бренди та сценічне мистецтво, зазнають агресивного маркетингу та юридичного захисту як інтелектуальна власність. Виконавці зобов'язані підписати угоди, які контролюють те, що можна говорити про досвід або розвиток персонажа після виходу на пенсію, і повинні бути готові грати роль, не отримуючи особистої слави.

## Цифрові вбивачі часу

Цифрові розваги доступні в багатьох форматах, що мають різні рівні складності та інтерактивності.

### Відео

Попри те, що його популярність впала, відеоконтент зберігає поширеність, особливо в перегляді через ДР, оскільки він не займає повністю ваш сенсоріум, як ЗД або ВР. Відео тепер мають опції вибору шляху, кілька закінчень та саундтреки, вбудовані посилання та коментарі, а також можливість переключатися на різні візуальні перспективи, що дозволяє налаштувати кожний перегляд.

### Контент доповненої реальності

ДР доволі схожа на відео, але має більше занурення, мобільність, гейміфікацію та інтерактивність. Контент ДР дає змогу брати на себе роль головного героя, інших персонажів, або перемикатися між ними. Новини ДР можуть перенести вас на місце події, незалежно від вашого розташування, і всі та все будуть підписані та з посиланнями. Ігри в ДР – мережеві та багатокористувацькі, завдяки чому люди можуть взаємодіяти, виконуючи свої щоденні справи.

Нерідко трапляється, що зі своєю ДР взаємодіють на вулиці чи в коридорах поселень, відтворюючи сцену з останнього серіалу або беручи участь у фентезійному нальоті в масовій багатокористувацькій грі зміненої реальності. Ці MARG (масові багатокористувацькі ігри зміненої реальності) є найпоширенішим форматом нинішнього геймінгу, і деякі ігри тривають протягом десятиліть. Оскільки вони спантеличують інших, загрожують травмами та можуть бути використані для маніпулювання надто захопленими гравцями, щоб вони вчиняли дії, яких інакше не робили б, більшість поселень вимагають, щоб гравці в ДР транслювали свій ігровий статус, аби застерігати інших і сповіщати правоохоронців. Частина ігор ДР координує масові міжлокаційні спеціальні події, і внутрішньоігровий розвиток популярних ігор часто потрапляє в новини.

<blockquote>

## Популярні MARG

- **Плащ і кинджал:** Шпигунські ігри та секретні місії. Постійно ходять чутки про те, що гравців вербують для реального шпигунства, але це не підтверджено.
- **Больчик:** Командна гра футбольних клубів. Розширення дає змогу саботувати між іграми інші клуби.
- **Ночі в Іннсмуті:** Міфологія Ктулху та вся її кошмарна тентаклева доброта досі живе.
- **МехаМісиво!** Велетенські бойові роботи – в космосі! Популярна модифікація розфарбовує мехів як кайдзю.
- **Вельд:** Ця багатокористувацька фентезійна рольова гра переносить до унікального лісового штучного світу. Вона є сильним конкурентом для таких класичних ігор, як Полин і Війна чарівників.

</blockquote>

### Запис досвіду

Контент ЗД – це як аматорське, так і професійне. Хто завгодно може створювати й створює ЗД, тож тенета тонуть в публічних кліпах на кожну тему, яку можна уявити. Їх люблять, бо вони дають глядачам змогу пізнати досвід, якого інакше вони не змогли б мати, від гіперелітних вечірок до брамоходних місій. ЗД також універсальні, оскільки їх можна переглядати як відео від першої особи в ДР. Проте справжня принада ЗД – це емоційні канали. Ніщо не дає такого поштовху, як адреналін, страх чи збудження передавача досвіду. Відомо, що найвідданіші фанати імітують емоційні стани своїх улюблених передавачів досвіду за допомогою психохірургії. Особиста природа ЗД іноді також створює проблеми для фахових передавачів досвіду, коли шанувальники вдаються до стеження за ними в реальному житті.

Поки ЗД панує над новинними стрічками, медійні компанії продовжують розширювати межі з драмами та бойовими симуляціями в цьому форматі. Подібно до контенту ДР, вони споряджені додатковими можливостями та дають змогу перемикатися між точками зору різних персонажів. Актори з сильними або унікальними емоційними відгуками дуже цінуються.

### Контент віртуальної реальності

Контент та ігри ВР дають більші та більш імерсивні налаштування, ніж ДР, і можуть вміщати в симуляційному просторі куди більше гравців і ботів. Ігри ВР обмежують можливих гравців тими, хто живе в одному поселенні чи скупченні, щоб уникнути проблем з затримкою комунікації. Хоча ВР менш доступні через їхні жорсткі вимоги, вони мають перевагу в стисканні часу, що дає змогу гравцям завершувати повні сюжетні дуги за короткий час у реальному світі. Деякі ігри ВР мають великі спільноти моддерів, наприклад науково-фантастичний трилер _Втеча_, фанати якого створюють великі рівні "складного режиму".

## Спорт

Фізичний спорт залишається популярним в усіх медійних вираженнях. Симуляційний простір дає змогу грати там, де обмежений простір поселення чи середовище цього не дозволяють. Професійні командні види спорту зазвичай обмежені великими поселеннями, але навіть віддалених шанувальників заохочують взаємодіяти з їхніми улюбленими командами. "Пікап-ігри" у ВР або ДР з симуляціями справжніх гравців – украй популярні.

Класика ніколи не вийде з моди: футбол, баскетбол, хокей, навіть керлінг. Проте серед нових видів спорту є низькогравітаційні та мікрогравітаційні аналоги традиційних, перегони на планерах, сепак-такро, спідгейт і навіть шаховий бокс, що чергує раунди шахів з боксом, що може призвести до струсу мозку. У дружньому низькогравітаційному середовищі зазвичай можна знайти гравців у сі-бол, швидкісну гру з постійно змінним набором правил, які пропонує та відстежує ваша муза. Все дозволено!

Завдяки доступності синтморфів, лікувальних баків і перевбирання набрав популярності екстремальний спорт. Попри те, що деякі досі вважають несмаком ігри зі смертю, кліпи ЗД з такого роду вмістом – украй популярні. Дуелі, групові бої без правил, дербі на роликах і бійки в ямах набирають обертів і дають можливості нелегальним азартним іграм. Також ризикованість зросла в традиційних видах спорту. Травм від вільного сходження, паркуру і орбітальних або висотних стрибків після Краху різко побільшало, що призвело до занепокоєнь щодо довготривалих психологічних наслідків навіть після ремонту тіла або перевбирання его.

Перевбирання також дає змогу усім учасникам брати участь у стандартизованих і каліброваних морфах. Це поширено в бойових мистецтвах високого рівня, де вирішальними є вміння та стратегії – немає схуднення для потрапляння в вагову категорію, а потім надмірного зводнення.
