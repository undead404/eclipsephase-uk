# Родина та діти

> **Джерело:** _Що таке малята? Посібник для ШЗІ щодо людського розмноження_

Концепція "родини" серед транслюдей стала більш гнучкою. Тепер у суспільстві процвітає цілий асортимент способів її організації. На поганських кораблях і віддалених поселеннях краєвиків екіпаж розглядається як родина одне для одного - село, яке виховує дитину, так би мовити. Зокрема, в окраїнних анархістських і соціалістичних просторах ізольована родинна одиниця сприймається як неприйнятна ієрархічна форма пригноблення, яку треба знищити. Вважається егоїстичним, навіть огидним, прагнути до основного або виключного впливу на розвиток дитини.

Навіть у тих родинах, де частина членів вважається батьківськими одиницями, є багато доступних форм. Одиночні батьківські сім'ї, полі-сім'ї, де домогосподарство виховує дітей в форматі співвиховання, квір-будинки, що всиновлюють дітей з сиротинців, сім'ї, де кожен член вніс генетичний матеріал для вирощування дитини в екзоутробі (таким чином, десятки людей вважають себе генетичними батьками однієї дитини) і багато іншого. Деякі члени гіпереліт відомі тим, що подають класичну нуклеарну родину як щось естетичне.

Шлюби, звісно, досі трапляються, але вони вважаються перш за все особистим ритуалом, обітницею про намір між двома чи більше партнерами. У рідкісних випадках шлюби святкують на приватних церемоніях за участі близьких друзів і родини. В інших випадках вони є мистецькими виставами. Показ розкошу залишається для гіпереліт, біоконсерваторів і деяких знаменитостей.

Шлюб тепер хіба що іноді є правовим питанням. Те, що колись називалося "шлюбним договором", тепер є основною правовою формою шлюбу, іронічно повертаючи інститут на початок циклу, до його вихідної ролі перш за все економічних відносин. Шлюбні контракти укладаються згідно з визначеними термінами та домовленостями, підкріплені правовою вагою місцевої влади або суду. Така конкретика необхідна гіперкорпоративним елітам і політичним постатям, які бажають бути обережними щодо змішування активів, окреслюючи очікувані переваги союзу.

Знаменитості та світські особи можуть укладати публічний шлюб, щоб розвинути сюжет ДР, частиною якого вони є, або просто зробити свого нового чоловіка чи дружину своєрідним аксесуаром для соціальних подій - буквальним ескортом. У таких обставинах правова угода визначає те, які союз має цілі, захищає активи, обрані для цього обома сторонами, та навіть накладає зобов'язання щодо поведінки та вигляду когось із подружжя, як от те, яких морфів чи одяг треба носити під час публічних заходів.

Проте шлюб як щось суто романтичне – більше не потрібен, а також не є частиною права заради якихось несуттєвих переваг. Навіть більше, податкові кодекси настільки гнучкі, що можна отримати різні види пільг для різних видів домогосподарств. Більшість поселень Консорціуму обмежують податкові пільги для полі-сімей до восьми людей, що викликає незадоволення серед мистецьких колоній і квір-домів, які вважають свої сім'ї значно більшими.

Є ті, хто розсуває соціальні межі ще далі, починаючи сексуальні чи романтичні взаємини з двійниками самих себе. Серед навколосонячних соціальних кіл це вважається особливо некультурним і подібним до публічної мастурбації. Але чимало представників академічного світу, особливо тих, хто виступає за окремі власні права окремих двійників, стверджують, що в цьому менше самозадоволення, ніж може здатися на перший погляд. З філософського боку, кажуть вони, двійник є окремою особою, що вічно розвивається на відходження від шаблону вихідного его. Але це залишається передовою соціальною теорією. Навіть досить ліберальні суспільства не визнають юридично відносин на основі двійникарства.

<blockquote>

## Вічні діти

Звертання до стрічки новин.

4.619 нових дописів.

"У Консорціумі дуже мало тих, хто міг би сказати, що має родину, як наша", - сказав Мітчел Сонг-Сім, сяючи від гордості, обіймаючи своїх синів Адина та Бладина.

Обидва хлопці були народжені його партнеркою в житті, Мар'єн Сонг-Сім, шляхом рідкісного природного народження двійнят. Але батьки швидко забезпечили своїх синів оновленням від простаків до найновіших морфів на замовлення, щойно вони досягли відповідного віку. Ці морфи були зроблені такими, щоб мати вигляд п'ятнадцятилітніх підлітків з хлопчачими рисами.

Споглядаючи, як її супутник у житті височіє над її синами, Мар'єн Сонг-Сім зітхнула та посміхнулася: "Ми святкуємо їх сорок п'ятий день народження наступного тижня, але вони завжди будуть нашими хлопчиками".

</blockquote>

## Діти та розмноження

Розмноження – це процес, який тепер дійсно відповідає механічній назві, яку він колись мав. Більшість біологічного життя тепер починається в екзоутробі. Чимало морфів не мають спроможності до біологічного відтворення – це певного роду захист авторського права генетичного дизайнера. Якщо ви хочете використовувати репродуктивні здібності морфа, вам слід придбати ліцензію на інтелектуальну власність і спершу пройти генну терапію. Залежно від конкретних батьків, це також може потребувати перелаштування репродуктивної анатомії їхнього морфа, що є незначною справою.

Традиційне народження трапляється рідко, але досі існує для тих, хто бажає пережити дев'ятимісячний період виношування дитини у власному біологічному лоні. Навіть серед біоконсерваторів це зведено до якогось нового враження, а не типового способу життя.

Створення дитини в екзоутробі - це складний і глибоко налаштовний процес. Незалежно від того, скільки батьків бере участь, багато хто хоче використовувати якийсь аспект власного початкового генетичного профілю, щоб сформувати дитину в екзоутробі. З цієї причини люди звикли зберігати свої власні генетичні дані, хоча багато з них були втрачені під час Краху. Популярною альтернативою є ліцензування генетики улюбленого морфа, знаменитості або навіть історичної постаті. Батькам пропонується меню налаштувань на замовлення, які можна вживити дитині, що виношується, в тому числі трансгенні та неогенетичні риси, або вони можуть просто купити цілий профіль власних генів.

Технологія екзоутроб дає сім'ям змогу ретельно редагувати епігенетику виношуваної дитини та керувати конкретними вираженнями генів. Це дає ще більший контроль над зовнішнім виглядом і рисами дитини. Це особливо поширено серед дизайнерів морфів гіперкорпорацій, які безкінечно налаштовують свої моделі для отримання бажаних комбінацій. Майже все, що стосується вашої дитини, можна налаштувати, від кольору волосся та зросту до рис характеру та інтелектуальних покращень, якщо у вас є кредити. Генетика з відкритим кодом також доступна, особливо в автономістських поселеннях.

Основною роллю родин – незалежно від їхніх розмірів, параметрів і політичних вподобань – є пошук або видозміна морфів і модифікацій для їхніх дітей по мірі їхнього росту. Оскільки технічно можливо, хоча й не рекомендується, вставити свідомість новонародженої дитини в морф дорослого, більшість фракцій мають суворе законодавство щодо перевбирання дітей до досягнення ними повноліття, з великою кількістю цифрових сторінок, що пояснюють у юридичних деталях, який вигляд повинен мати "дитячний морф" або "підлітковий морф" і до якого вікового діапазону повинно належати его, щоб такі морфи можна було займати. Дитячі розуми недостатньо розвинені для керування дорослими тілами, і цей процес може незворотно пошкодити розвиток дитини. Суспільно допустимим варіантом є дозволити дитині рости природним шляхом, з додаванням добірних модифікацій за необхідності, а потім на честь досягнення повноліття дати вибір першого нового морфа, якщо і коли вони цього захочуть.

## Освіта

Освіта дітей виконується різними способами, які відповідають політиці різних фракцій. Державна освіта в ДР є нормою на Титані, а на Венері діє різнобарвне полотно з державних і приватних шкіл у ДР і ВР. Більшість поселень Консорціуму та ЛЛС працюють за системою поручителів і приватної освіти, без жодних формальних вимог до освіти, закріплених у законі. Автономістські поселення покладаються на освітні кооперативи або сімейне навчання вдома з використанням різноманітних безкоштовних інструментів.

В той чи інший спосіб, діти підключаються до тенет рано та часто. Вчитель може бути музою, транслюдським репетитором, викладачем, що говорить до віртуальної лекційної зали, де його слухають тисячі, або колективними середовищами ДР Монтессорі в спеціальних спорудах, які стають країнами чудес вигадливої гри. ВР особливо використовується для адаптації дітей до життя в різних середовищах, світах та силах тяжіння.

Низка престижних коледжів і університетів пережили Крах, перш за все на Марсі та Титані, а також до них долучилися новостворені. Ці академічні установи досі зберігають фізичні студмістечка, хоча більшість їхніх студентів відвідують курси онлайн. Ступінь коледжу більше не вважається необхідним для більшості робіт, зважаючи на доступність онлайн-інструментів самоосвіти, але більшість роботодавців покладаються на вимоги відповідних тестів ШОІ для кандидатів.

<blockquote>

## Втрачені

**\[ПОЧАТОК ЗАШИФРОВАНОЇ ПЕРЕДАЧІ\]**

**Кому:** Філіппа Маркос, 2-й Магістр (Фарос)<br>
**Від:** Доктор Сумі Джа<br>
**Прихована копія:** Джарвіс Трискус, вартовий Вогнемуру

Магістриня Маркос:

Після великих розкопок і відновлення "видалених" даних Cognite, ми нарешті маємо досить точне уявлення про дослідження, що стоїть за Проєктом Футура (чиї вцілілі суб'єкти відомі у народі як "Втрачені" завдяки сенсаційним ЗМІ) та його потенційній застосовності для військових справ Ультиматів.

Футура почалася як спільний проект Cognite та кількох менших учасників, які очолювали Hanto Genomics. Зелене світло йому дали після внутрішньої пропозиції в Hanto з боку доктора Антоніо Паскаля, чиї дослідження в галузі швидкого розвитку его завершилися пілотними проектами Пришвидшеного тренування життєвим досвідом (ПТЖД). Дослідження ПТЖД охоплювало роки до і безпосередньо після Краху, і згідно з кількома внутрішніми документами Cognite, основною причиною для Проєкту Футура було бачення щодо потреби перезаселення системи в перші роки ПК.

Найцікавіше починається, коли зашифровані повідомлення між Cognite і Hanto окреслюють агресивне створення та експлуатацію ринку швидкого росту его - технологічної переваги, призначеної як для задоволення потреби, так і отримання від неї прибутку. Практичні дослідження Футури почалися за кілька місяців після Краху, над досі невідомою кількістю ембріонів, що використовувалися як початкова популяція. Ці початкові суб'єкти, відібрані з наявного генетичного матеріалу та виношені від 1 тижня до 6 місяців після народження, були в основному (90%) виведені в екзоутробах Hanto на Луні та Марсі, а потім переміщені в кілька місць по всій системі для подальшого розвитку.

Здається, що уява Hanto була обмежена переважно швидким ростом і розвитком его, а покращення або вдосконалення були другорядними інтересами. Проте є свідчення того, що принаймні один з партнерів, можливо, займався таємними модифікаціями своїх суб'єктів поза параметрами дослідження.

Після викриття Проєкту Футура у 3 році ПК і подальшого інформаційного збурення в тенетах, ці організації були змушені відмовитися від своїх досліджень і знищити їх, покладаючись на те, що можна назвати лише жалюгідними моральними підставами. Цей дослідник вважає, що якби їх не викрили, то і Hanto, і Cognite були б раді продовжити свої дослідження, хоча вони вдалися до більш ніж мінімуму необхідних заходів для знищення своїх записів. Моїм висновком є те, що ті, хто був пов'язаний з дослідженням, не хотіли бути виявленими, з очевидних причин.

Суб'єкти були вбрані в тіла-біоморфи швидкого росту моделі "Футура" та були піддані симуляційному середовищу, розробленому для пришвидшення навчання та мисленнєвого розвитку. Небагато конкретної інформації можна знайти про їхній розпорядок навчання, але присутні чимало згадок про швидкі (та нерідко безладні) оновлення симуляцій при продовженні програми. Футура, спочатку розроблена для втискання 18 років мисленнєвого розвитку в 3 роки часу, ледь пережила 2 рік, перш ніж деякі вчені проєкту (доктори Бхарані та Шеппард зокрема) висловилися за його припинення.

Наразі аж 43,87% суб'єктів Футури взяли участь щонайменше в одному акті спланованого вбивства, а число тих, хто виявляє явний соціопатичний нахил, ще більший. Протоколи виховання та навчання, швидко розроблені та реалізовані для вирішення цих проблем, лише навчили суб'єктів брехати та стримуватись від явного вираження жорстокості та насильства. Дані Cognite, що не були оприлюднені навіть на піку цього скандалу, показують зв'язок сотень оказій, зареєстрованих як нещасні випадки, з діями суб'єктів Футури.

Випадок на станції "Спадок", що врешті решт призвів до викриття Футури, спричинив загибель тисяч через вихід з ладу систем життєзабезпечення. Те, що сталося далі, відомо назагал: решту суб'єктів відпустили, їхнє зараження штамом Ваттса-Маклауда екссургентного вірусу було викрито, і почалося підчищання. На цьому слід холоне. Cognite і Hanto вмили від усього цього руки. Решту суб'єктів або знову спіймали та помістили на холодне зберігання, піддали евтаназії, дали притулок з боку влади, що їм співчувала, або публічно піддалися терапії та психохірургії. Однак чималій кількості суб'єктів – принаймні двом сотням, якщо не більше – вдалося уникнути відстеження та просто зникнути на задвірках системи.

Підготовчий режим, що створив Втрачених, неможливо повторити повністю через його ітеративну природу, але маючи прикріплені записи та відновлені симуляційні програми Футури, я повністю впевнений, що наші науковці не просто відтворять Футуру, а й поліпшать її. Комбінація навчання Футури, освітніх програм Ультиматів та ПТЖД мають потенціал створення військової сили, здатної схилити баланс сил на нашу користь. Ми вже зібрали кілька тисяч ембріонів як свої початкові тестові суб'єкти.

Врешті решт, цікаво зазначити, що те, що суб'єкти були піддані дії екссургентного вірусу, ніяк не пояснено у відновлених даних. Робіть з цим, що хочете.

**\[КІНЕЦЬ ЗАШИФРОВАНОЇ ПЕРЕДАЧІ\]**

</blockquote>
