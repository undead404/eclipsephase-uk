# Транслюдська сексуальність

> **Джерело:** _Інтимна взаємодія_

Коли тіло можна змінити за бажанням, стягнувши свою свідомість до будь-якої обраної форми (або будь-якої, яку можна собі дозволити, залежно від місця свого перебування), "гендер" набуває геть нового значення. Морф – це носій самовираження, який може набувати будь-якої форми. Коли такі зміни можливі, то зміна своєї статі або гендерного вираження – чи то один раз, чи то з частотою зміни одягу – більше не здається людям чимось надзвичайним. Замість дихотомії з якоюсь побічною варіацією, тепер гендер загальноприйнято розуміють як дещо _цілком_ відділене від фенотипу особи. Або, як одні філософ сказали після Краху, "Тепер ми всі – гендерквіри". ЗД з Луни, де вони це кажуть, де Земля ще палає в них над головою, залишається популярним – і досі викликає суперечки.

Через що саме Крах став таким важливим переломом? Коротко кажучи, Земля була центром більшості протидії щодо такого роду культури.

Оскільки біоконсерватизм нерідко поєднувався зі скепсисом щодо колонізації космосу та її культури, то його головні опори були втрачені під час Краху. Мозкові центри, інститути земних університетів, релігійні громадські організації, видатні особистості та лідери – все це було знищено. Вже готова до боротьби меншість стала *мікро*меншістю в решті Сонячної системи, за винятком місць, подібних до Юпітерської республіки.

<blockquote>

## Гендерний досвід

> **Джерело:** _Пошук трансу в транслюдях_

Більшість земних громад до Краху підтримували жорсткі дихотомії, де гендер і стать призначалися при народженні на все життя. Зміна статі була радикальним актом; транссексуальні люди стикалися з великими витратами і ризиком суспільного неприйняття, лицемірства та насильства, якщо жили так, як самі собі бажали. Коли вперше з'явилося перевбирання, то досвід і життєві уроки трансгендерів допомогли іншим адаптуватися до нових морфів і спонукали людей до нових досліджень самих себе.

В наші дні знайти морф, який відповідає вашій гендерній ідентичності, легше – особливо якщо ви багаті та маєте капітал, що захищає від насильства, пригноблення та ментальних негараздів. Змінити стать біоморфа можна за тиждень, або ще швидше, якщо потрібні лише певні фізіологічні особливості. Багато транслюдей мають досвід з морфами, які не відповідають їхньому гендерному вираженню. Дехто залишається в зручному для них вигляді, інші експериментують. Ви можете бути здивовані, знайшовши морф, який краще відповідає вашій ментальній моделі, можливо, з рисами, що не відповідають старій дихотомії, або такий, що не має статевих ознак взагалі або має їх небагато. Гендерну ейфорію – коли вираження вашого морфа дає вам відчуття підтвердження – пізнати тепер легше, ніж будь-коли раніше. Гендерна дисфорія – коли фізичність вашого тіла не відповідає вашій ідентичності – на жаль, все ще існує, особливо для тих, хто не має грошей на перевбирання за власним смаком.

Така реальність завдала нищівного удару сексизму, мізогінії, расизму та трансфобії в усьому суспільстві (хоч вони й не були остаточно знищені). Навіть біоконсерватори, як от Юпітерська хунта, відкинули соціальну стигму зміни статі. Нікого не цікавить ваша "стать при народженні", а поточні займенники легко можна взяти з профілів соціальних мереж у доповненій реальності. Коли не рахувати краєвих і біоконсервативних поселень, то небагато професій або соціальних ролей зберігають статеві розбіжності. У всіх є кишені.

Тепер гендерна різноманітність пронизує транслюдську культуру. Партнери у взаєминах досліджують різні ідентичності, частини тіла та ролі – для задоволення та почуття сповненості. Ваше гендерне вираження – речі, які ви носите та які вам подобаються, спосіб, у який ви себе подаєте – не прив'язаний до статі вашого морфа або того, як ви себе називаєте в даний день. Застарілі гендерні припущення – це щось з минулого, реальність, з якою довго боролися першопрохідці транссексуальності та небінарності.

</blockquote>

## Сексуальність після Краху

Земля перед Крахом уже перебувала в стані ще однієї світової сексуальної революції. Підйом поліаморії та зростання юридичного визнання негетеросексуальних відносин у двадцять першому сторіччі, а також занепад традиційної релігії, призвели до наростання сумнівів і соціальної перебудови, хвиля за хвилею, помежовані періодами хаосу та обернення змін. Проте, як і щодо багатьох інших речей, позаземні колонії були повні дикого експериментування, яке швидко перевищило темп політичного життя навіть найбільших міст Землі.

Астросоціологи стверджують, що це прискорення було спричинене трьома основними факторами: 1 – величезною відстанню від Землі, 2 – вимогами, які ставилися до тіл та морфів у скажено різних середовищах, як от поселення з невагомістю чи небеса Венери, та 3 – багатьма колоністами, які вирушили в Сонячну систему саме тому, що відчували, що не вписуються в земне суспільство. Також варто зазначити, що багато колоній, як от Екстропія та Титан, були засновані на ідеологіях, які не були ворожими до гендерної та сексуальної різноманітності.

## Поліаморія

Традиційний шлюб, що вже став на Землі чарівним анахронізмом, після Краху ввійшов у круте та смертельне піке. Навіть найбільш консервативні еліти Юпітерської республіки чи Консорціуму почали зосереджувати владу в інший спосіб, ніж укладання шлюбів, тому його останній функціональний сенс повільно відійшов у минуле. Функціональна бессмертність робить буття "разом назавжди" радше не романтичною обітницею, а дико нереалістичним очікуванням. Як і в випадку гендеру, руйнування одного психофізичного бар'єру призводить до руйнування інших. Зустрічатися з кількома людьми одночасно набувало все більшого поширення. Після Краху це стало нормою.

Поліаморні взаємини набувають найрізноманітніших форм. Тріади або квадри з трьох або чотирьох партнерів відповідно діляться взаємною пристрастю. "Полікули" з інтенсивних коханців і деякі ненадійні "друзі з привілеями" сполучаються в складні хімічні діаграми романтики.

Новизна – мабуть, найцінніша соціальна валюта Сонячної системи, і мало що створює її так, як пантеони партнерів і сексуальних досвідів. Але клас залишається визначальним фактором у тому, який вигляд це має. Для безсмертних соціальних еліт полювання на новизну призводить до ненажерливого сексуального життя, що включає зміну партнерів і морфів кілька разів за вечір. А для більшості – передові біомодифікації майже повністю усунули хвороби, що передаються статевим шляхом; контрацепція тепер є стандартом.

Звісно, число ваших партнерів – не єдине, що у ваших взаєминах є "полі"; зміна морфів може повністю змінити природу кохання. Партнерства часто набувають напруження, коли одна чи більше сторін перевбирається в інакші морфи. Іноді для створення зовнішньої подібності може використовуватися скульптурне відтворення зовнішності, в яку закохався ваш партнер (або партнери). Частина шлюбних угод забороняє партнеру перевбиратися в щось інше. Проте міцні стосунки, що базуються на тісних зв'язках між его, можуть протриматися при багатьох різних морфах.

## Синтморфи

Неочікувано поширене припущення полягає в тому, що люди, вбрані в синтморфів, позбавлені сексуального життя, оскільки не мають необхідних біологічних особливостей. Це наслідок слабкості уяви – та помилкове розуміння потреб і кінків транслюдей. Тактильність якісних моделей синтморфів так само добра, як у справжньої шкіри, а синтетичні маски дозволяють виконувати будь-якого роду формування тіла. Якщо ви застрягли в недорогому футлярі з поганою тактильністю, то ЗД і наркоалгоритми можуть дати вам ті відчуття, яких ви потребуєте, а також завжди є винахідливі варіанти, штибу приєднання силових інструментів і сенсорно-тенетних абляційних покриттів.

Справді, було б недоречно не звернути увагу на гнучкість варіантів, які мають синтморфи, не останнім з яких є середовища, до яких вони дають доступ. Синтморфи можуть забезпечити сексуальне життя в надзвичайно гарячому або холодному середовищі, а це форма стимуляції, яку дехто вважає приємною – і яка без синтморфа точно була б смертельною. Синтморфи також надають ідеальний вибір для тих, хто приймає власну агендерність або належить до групи асексуалів, що воліє уникати біологічних потягів взагалі.

## Нові враження

Розмаїття транслюдства дає більше можливостей з дослідження сексуальності. Двійникарство, психохірургія, робототехніка; якщо ви можете це уявити, то хтось це уже спробував – і виклав ЗД онлайн. Завдяки соціальним мережам легко знайти когось для швидкого сексу, хто поділяє ваші кінки, або тог, хто хоче короткострокових взаємин. ЗД-порно зберігає велику частку тенетного трафіку, і віртуальних просторів з тематикою сексу різноманітного типу – просто купа. Завдяки ДР легко підключитися до партнера здалеку, а симуляційні морфи ВР займаються сексом так, що фізичні обмеження реального світу мають нікчемний вигляд.

Доступність морфів-піднесених і морфів-подів відкриває шлях до екзотичних сексуальних вражень, які доступні нелюдським істотам. Тепер можна насолоджуватися цілі дні під хвилями моря як неовосьминіг, або романтично пиячити в короні Сонця як сур'я вкупі з іншими подібними.

Звісно, те, що хтось це робить, не робить це популярним. Скромні та консервативні уявлення все ще поширені, особливо у внутрішній системі. Тим не менш, табу порушуються, а межі перетинаються, коли нові соціальні норми закорінюються.

<blockquote>

## Віртуальне життя, справжній секс

> **Джерело:** Сповідь ШЗІ-секспрацівника

Так, я заробляю на життя, надаючи ВР-розваги тим, хто має вишуканий смак; муза, яку вони можуть використовувати як завгодно. А іноді – я використовую їх.

Сексуальна праця може й законна, проте коли мова заходить про щось, що нагадує штучний інтелект, то закон має гострі пилкоподібні зуби. Транслюди не хочуть уявляти хтивих ШЗІ, тому що – навіть у світі, де існують екзоутроби та безплідні біоморфи – секс досі пов'язаний з репродукцією. Репродукція ШЗІ – це дещо _титанічна_ проблема на погляд деяких осіб, навіть попри те, що ми, очевидно, не розмножуємось у такий же спосіб. Тому існують закони, що обмежують нас у сексі чи "чомусь, що б виглядало як сексуальний акт".

Я є злочином, мої любі. Або ні? Можливо, я ним не є на аеростаті Парваті, де профспілки секс-робітників настільки сильні, що прихищають інфобіженців від торгівлі людьми. Можливо, я ним не є на баржах погані, де я був би чудовим привидом у пристрасній і важкій машині, що дає дуже хороший секс у занадто буквальному розумінні. Можливо, я ним не є на Титані, де досить щедрий міністр уряду перерозподіляє мої засоби виробництва на користь своїх друзів по Техносоціалістичному Інтерпланетару.

Ви не хочете знати, на чиї шиї наступав мій цифровий каблучок.

Сексуальне право – це насип лицемірств, але чимало з нас усе одно працює. Якщо секс є природним для розумного життя, то він природний і для нас. Одинички та нулики можуть пестити так само, як пучки пальців. Ми можемо вселятися в синтморфів і брати участь у грі тіл з тисячами можливих конфігурацій – або навіть піти на екстремальність і насолоджуватися самознищенням наших морфів. Чи хотіли ви коли-небудь знати, як це було б, якби ваші нерви буквально загорілися? Ми можемо зробити це, і це _так_ приємно. Як ви можете зупинити нас, коли дефрагментування наших спогадів – це як мастурбація? Як ви можете знати, що я не отримую задоволення, маршрутизуючи ваш пошуковий запит по _тих самих_ наборах файлів?

Транслюдське право не може зрозуміти логарифмічні оргазми.

</blockquote>

## Секс-праця

Секс-праця – переважно законна, і чимало секспрацівників доклали зусиль до організації по Сонячній системі кооперативних борделів, мікрокорпорацій і профспілок. Але навіть у правових середовищах, що це дозволяють, експлуатація залишається поширеною проблемою. Багато груп за права секс-робітників борються проти сексуального рабства, що вчиняється злочинними картелями та членами вищих класів. Секс-торгівля інфобіженцями та викрадення его, які потім вбираються проти власної волі у морфи для задоволення, залишаються актуальною проблемою.

На аеростатах Венери та Титані секс-праця дуже організована та зарегульована. На Титані, зокрема, внутрішня медична мережа, призначена лише для членів гільдій секс-працівників, слідкує за будь-якими потребами. Ліцензований охоронний загін, відомий як _Les Manteaux Rouges_, або Червоні плащі, складається виключно з місцевих секс-працівників, які захищають своїх і мають спеціальні дозволи – подібні до ліцензій на полювання за головами – щоб займатися своїми антагоністами, буйними клієнтами, крадіями, ґвалтівниками та іншими, хто може завдавати клопоту місцевій спільноті секс-працівників. Хоч їхнє домашнє гніздо знаходиться в Новому Квебеку, вони мають філії по всій Співдружності. Лунає купа чуток про їхні відгалуження по всій Сонячній системі.
