# Після смерті

<blockquote>

## Вітаю з поверненням

Ласкаво просимо до вашого нового життя. Я тут, щоб допомогти.

Вас щойно відновили з цифрової резервної копії, вік якої приблизно десять років. Мабуть, ви маєте багато, багато питань, і ми зробимо все можливе, щоб на них відповісти. Ви, ймовірно, відчуваєте деяку дезорієнтацію; ваші спогади повернуться невдовзі, коли ваш розум пристосується до своєї нової оселі. Враховуючи тривалість вашого спочину, ми підготували збірку статей з різних джерел, щоб (знову) познайомити вас з кількома важливими темами і, сподіваємося, відповісти на ваші найбільш невідкладні питання.

</blockquote>

Завдяки проривам у медицині, нанотехнологіях і когнітивістиці, транслюдство подолало зупинку фіологічних тіл. Смерть – це лише тимчасова затримка, а не неминуча доля. Критичним досягненням, завдяки якому це стало можливим, стала розробка _кортикального стеку_ – імпланта, підключеного до вашої центральної нервової системи, який зберігає запис ваших особистості та досвіду. Наноботи постійно слідкують за вашим мозком і нервовою діяльністю на предмет зміт, оновлюючи цю карту его в реальному часі. Якщо ваше тіло гине, ваше _его_ може бути відновлено та перестановлено у віртуальному середовищі або іншому тілі. Кортикальний стек дозволяє переживати припинення біологічних функцій, фактично досягаючи безсмертя.

Попри те, що кортикальні стеки міцні та відновлювані навіть тоді, коли тіло зазнає сильних травм, вони не незнищенні. Іноді вони губляться, або їх не можна дістати. Таким чином, більшість людей регулярно зберігають резервну копію своєї карти его, раз на місяць або перед тим, як здійснюють фізичну космічну подорож або беруться за небезпечну роботу. Таким чином, якщо щось трапиться несподівано, і ваш кортикальний стек не буде відновлений, ви все одно можете бути відновлені з останньої копії свого его.

Ті самі технології, що дозволяють робити зліпки умів і оцифровувати їх, також дають нам змогу звантажувати его в нове тіло, що зветься _убором_ або _морфом_. Ми більше не обмежені формами, в яких народилися, і можемо змінювати фенотипи або стать за власним бажанням. Ваш новий морф навіть може бути синтетичним, біологічним із кібернетичним мозком або нелюдським. Деякі відмовляються від тіла взагалі і запускають свої розуми як програмне забезпечення. Активні цифрові его без тіл звуться _інфоморфами_.

## Нова нормальність

Пришестя фактичного безсмертя стало для транслюдства переломом, створивши неймовірні нові можливості. Вони були потрібні, оскільки катастрофічні руйнування та втрата домівок, спричинені Крахом і втратою Землі, назавжди змінили соціальні структури, що існували протягом століть. Протягом останніх десяти років транслюдська культура з цими змінами бореться.

### Смерть досі поруч

Вічне життя, щойно ставши досяжним, було в нас силою вирване. Крах призвів до незворотної смерті для більшості транслюдей. Навіть божественні дари технологій мають свої межі.

На щастя, частина тих, хто втратив свої життя та оригінальні тіла, зберегли свої его. Ніхто не знає точної кількості, але загалом вважається, що сотні мільйонів его пережили Крах, оскільки їх резервні копії були збережені поза Землею, їх кортикальні стеки були вилучені та евакуйовані з планети, або вони втекли в цифровий спосіб як інфоморфи. Після падіння тіл не вистачало, і чимало таких _інфобіженців_ (біженців-інфоморфів) досі зберігаються в холодному зберіганні. Серед тих, хто активний, більшість залишаються ізольованими в світах ВР, поки не зможуть собі дозволити нового морфа. Навіть найбільші міста та поселення нині – це лише дріб'язок розміру центрів населення до Краху.

### Ціна втілення

У тих, хто втратив при Падінні все, має небагато можливостей для повернення до суспільства. Навіть інфоморфи коштують, займаючи місце на сервері. Незважаючи на автономістські та соціальні проєкти, присвячені перестановленню інфобіженців, мільйони его залишаються ізольованими в сховищах даних.

Різні гіперкорпорації, держави та підприємці побачили в цій ситуації нагоду для експлуатації відчайдушної та дешевої робочої сили для відбудови після Краху та створили активний ринок кріпацьких послуг. Інфобіженцям пропонують контракти на роботу як інфоморфів у ВР або в дешевих морфах для фізичної праці. Їхній заробіток відкладається заради шансу наприкінці контракту придбати недорогого морфа та пропуск чи громадянство якогось поселення. Критики засуджують цю систему як боргове рабство, адже кріпакам нерідко допікають прихованими стягненнями витрат, що змушують їх подовжувати свої контракти. Прихильники цієї системи зазначають, що кріпацтво відіграє критичну роль в економіці внутрішньої системи та дає багатьом вцілілим при Падінні повернутися до суспільства. Централізований біржовий ринок IndEx наглядає за торгівлею контрактами, реєстрацією кріпаків і спекулятивними інвестиціями. Невелика професія _мисливців на его_ заробляє на поверненні кріпаків-утікачів, тоді як злочинні торговці душами мають власні чорні біржі.

### Акліматизація

Смерть вже не така, як колись. Відколи більшість транслюдей пізнала щонайменше одну незаплановану смерть, вона втратила більшість сили свого жала. Напад і вбивство – злочини проти власності. Спорт, в якому калічаться і гинуть, – скажено популярний. Існують угруповання, що проводять буквальні гладіаторські бої для розваги. З іншого боку, істинна смерть, пов'язана з неповоротною втратою чи пошкодженням его та його резервних копій, викликає жах, адже найбільш загрубілих транслюдей тривожить думка про безповоротну смерть.

### Безперервність

Безперервність – рідкісна, а тому – дорогоцінна. Перевбирання з резервної копії може дати змогу пережити смерть, але не забезпечує безперервності свідомості. Відновлення лише пробуджує збережене его, таким, як на мить збереження. Більшість транслюдей знайомі з _прогалинами_ – пропущеним часом і втратою досвіду, що відбулися між моментами збереження та перевбирання. Хоча це поширене явище, воно може викликати серйозний екзистенційний дискомфорт. Більшість людей регулярно зберігають резервні копії, щоб зменшити ризик прогалин, і регулярно створюють _записи досвіду_ (ЗД) – журнали власного буденного життя, щоб можна було "наздогнати себе", якщо трапиться неочікувана смерть.

Зіткнувшись із прогалиною, люди звертаються до своїх найближчих друзів і родичів, щоб ті поділилися спогадами про пропущені події. Нові соціальні звичаї святкувань "Вітаємо з поверненням" на честь нещодавно перестановлених дають їм змогу дізнатися, що вони пропустили, та зміцнити неперервність взаємин.

## Проблеми з тілами

Морфи – це товари та маркери соціального статусу. Вони – один із небагатьох ресурсів, що залишаються дефіцитними, навіть серед автономістів.

Біологічні тіла (біоморфи) найбільш популярні завдяки звичності, але вони затратні щодо часу, тому дорогі та важкодоступні. Чимало біоморфів на ринку були оригінальними тілами людей, – серед таких _зростки_, тіла, з яких просто прибрали спадкові хвороби, та незмінені _простаки_. Доступні безліч інших моделей, зроблених на замовлення, генетично модифікованих та дорожчих, – всі вони оснащені біомодифікаціями, завдяки яким швидше загоюються, потребують менше сну, відновлюють кінцівки, мають дві рівносильні руки та імунітет до багатьох хвороб, старіння та впливу мікрогравітації. Часто їх доповнюють біотехнологіями, нанотехнологіями або кібернетикою.

_Поди_ – здебільшого біологічні, але їх вирощують в баках частинами, а тоді збирають докупи, додаючи кібернетику та кібернетичний мозок. Спершу вони розроблялися для того, щоб штучний обмежений інтелект (ШОІ) міг працювати слугою, оскільки вони були більш естетично привабливими, ніж роботизовані оболонки. Обмежена доступність та висока вартість біоморфів сьогодні змушують багатьох транслюдей використовувати поди, навіть якщо вони все ж несуть тінь декласованості.

Поширені штучні морфи (_синтморфи_), хоча нерідко їх виробляють масово та низької якості. Завдяки доступності вони привабливі для інфобіженців, через що з'явилась вагома меншість, відома як "бляшані маси". Це призвело до класових розбіжностей: синтморфи сприймаються як дешеве та штучне тавро, а біоморфи – вважаються кращими та привабливішими. Такі упередження не мають під собою підстав, але поширені, іноді призводячи до дискримінації та насильства. Однак високоякісні моделі синтморфів дають міцність та універсальність форми та функціональності, якої біоморфи не мають.

Майже всі розглядають его як істинне я, а фізичного морфа – як важливий, але замінний аксесуар. Морфи розглядаються перш за все за тим, який вигляд вони дають і що в них можна робити. Для одних це вбрання, а для інших – інструмент. Немає сумніву, що зміна тіл відкрила людям нові можливості та зблизила транслюдство. Припущення про біологічні відмінності, пов'язані зі статтю чи етнічністю, викликають сміх. Багато хто насолоджується новими формами, часто перевбираючись. Інші докладають багато зусиль, щоб триматися знайомої.

### Перевбирання

Чимало поселень різного розміру мають _банки тіл_, публічні або приватні центри перевбирання. Банки тіл надають широкий спектр послуг: резервне копіювання, зберігання, оренда та обмін морфів, модифікації та страхування. Корпоративні _лялькові будинки_ конкурують в наданні своїм клієнтам висококласних та індивідуальних моделей морфів, з аугментаціями на замовлення та персоналізованим біоліпленням. Бюджетні банки тіл пропонують дешеві, сильно вживані, загальні моделі зі штампованим виглядом і прихованими "функціями". _Морги_ чорних ринків пропонують піратські моделі та убори з незаконними покращеннями. Доступність морфів залежить від місцевих умов і потреб. Жителі деяких невеликих поселень можуть упізнати гостей за обмеженим вибором доступних "туристичних" морфів.

Частина людей має здібності до перевбирання, але більшості потрібен приблизно день, щоб пристосуватися до нової форми. Чим більше відрізняється морф від вашого оригінального, попереднього чи найбільш звичного убору, тим важче вам буде. Ви можете вдарятися головою, не встигнувши пристосуватись до нової висоти, втрачати рівновагу через інакший центр ваги чи дивуватися відчуттям від нових імплантів, органів чуттів або кінцівок. Навіть коли ви пристосуєтесь до нової форми, розміру та рухів, вам може бути важко асоціювати себе з новим образом. Відчуження щодо власного обличчя – не рідкість, але лікується психотерапією.

Окрім біоконсерваторів, неприхильних до перевбирання, небагато хто зберігає свої оригінальні тіла від народження. Більшість таких тіл були втрачені під час Краху або покинуті дуже давно. Деякі люди залишаються вірними своїм оригінальним тілам через гордість. Ті, хто має ресурси, тримають їх у кріогенному зберіганні або зберігають право власності, здаючи їх в оренду. Нерідко люди тримаються чи повторно використовують убори, які їм подобаються, або щонайменше морфів однієї моделі. Деякі йдуть далі, біоліплячи свої морфи так, щоб вони нагадували оригінальне тіло, щоб пом'якшити дискомфорт при перевбиранні.
