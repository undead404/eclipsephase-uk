# Космос та інші світи

> **Джерело:** Спілка автономних космонавтів

Завдяки технологіям транслюдство перемогло головні виклики довготривалих космічних подорожей і життя при мікрогравітації. Біомодифікації більшості біоморфів захищають від проблем зі здоров'ям штибу зниження щільності кісток і порушень зору. Інші покращення дозволяють нам жити на холодних просторах Марсу та Титану, дихати частково терраформованим марсіанським повітрям і навіть виживати в вакуумі космосу. Синтморфи можуть легко впоратися з навіть найжорсткішими середовищами. Тим не менш, для життя в космосі та в інших світах досі існують різні виклики.

Значна частина транслюдства тепер живе на Марсі, чиє тяжіння – третина від земного. Інші мільйони живуть у середовищах з мікрогравітацією та зниженою гравітацією. Альтернативна гравітація є буденністю для багатьох транслюдей; діти звикають до неї у ВР у школі. Рух при мікрогравітації – незручний, поки не ознайомитись особисто з найвідомішим законом Ньютона: на кожну дію діє рівна і протилежна їй за напрямом протидія. Поки ви не маєте вправності в рухах, можна покладатися на поручні, ручки, тягові шляхи, точки захоплення та паски, поширені в більшості мікрогравітаційних середовищ. Навіть ті, хто живе в поселеннях обертальної гравітації, мусять вивчати маневрування при невагомості, адже тяжіння поступово стає нульовим при наближенні до обертальної осі такого поселення, де пришвартовуються шатли та кораблі. Повільний перехід між зонами гравітації є важливим для уникнення рухової хвороби та нещасних випадків.

Так само, як люди Землі до Падіння переймалися пожежною безпекою, транслюди в космосі мусять тренуватися з безпекових процедур для реагування на декомпресію та вакуумні інциденти. Пожежна безпека вимагає більшої пильності, ніж будь-коли раніше, оскільки навіть невелика пожежа може зруйнувати нестійку екологічну рівновагу поселення. Синтморфні поселення не мають потреби турбуватися щодо безжального вакууму, тож вони просто облаштовують себе сховищами від сонячних бур для захисту від радіаційного випромінювання.

Нещодавно перевбраним може бути важко звикнути до того, що в мікрогравітаційних та низькогравітаційних поселеннях немає відчуття простору. Більшість предметів мають тенетні трекери для логістичного контролю, максимізації місця для зберігання на всіх поверхнях, оскільки поняття «підлоги» та «стелі» не мають сенсу. В середньому, кожен мешканець має ділити туалет у невагомості та гігієнічну станцію з дев'ятьма іншими морфами. Гігієнічні процедури завжди уникають вільного руху води, коли немає для цього абсолютної необхідності, через небезпеку, яку вона становить для електроніки. Розраховуйте на сухий шампунь, зубну пасту, яка активується слиною, персональні пластикові банні циліндри та збирачі сечі з литими воронками.

Поселення з обертальною гравітацією мають розкіш простору для міських районів з щільністю, подібною до Землі до Падіння. Частина з них достатньо великі для залізничних, автомобільних і повітряних транспортних мереж. Попри те, що мікрогравітаційні та малогравітаційні поселення не можуть підтримувати багато флори поза необхідністю, поселення з обертальною гравітацією дозволяють справжній ландшафтний дизайн. Можна зустріти струмки, озера, густі ліси, рівнини, скельні виступи та цілі екологічні системи. Такі середовища можуть навіть мати дику природу – модифіковану так, щоб вона не нападала на мешканців – яка блукає в цих природних зонах.

У тісних поселеннях мешканці шукають різні способи, щоб зайняти себе і зменшити фізіологічний і психологічний стрес замкненого простору. Завдяки ДР легко персоналізувати своє оточення на щось повітряне, відкрите, пишне або ще в чомусь інакше, а ВР дозволяє взагалі втекти до інших світів. Хобі та подібні заняття – наполегливо рекомендовані, від геймінгу та клубів до мистецтва та рукоділля. Попри те, що частина пухнастих гостей не вітається у зв'язку з гігієнічними міркуваннями, навіть малі станції нерідко дозволяють крихітних, кліткових або тренованих улюбленців, і чимало поселень користується послугами розумних тварин задля прибирання та обслуговування громадських місць. Також наголошується на використанні для випуску ендорфінів фізичних вправ. Стандартом є спортзали, а більші поселення мають велосипедні доріжки, басейни чи модулі для пірнання, або маршрути для крилатих костюмів, планерів та особистих орнітоптерів. Популярний також біг із перешкодами, що іноді також включає елементи бою та хакерства.

## Егопередача

Попри те, що можна уявляти на основі класичної наукової фантастики, великі вантажні судна та космічні кораблі не є основним методом космічних подорожей між поселеннями. Фізичні подорожі крізь космос – це чимало підготовки, часу та небезпеки, натомість _егопередача_ пропонує швидше, простіше та доступніше рішення.

Егопередача – це передача вашого оцифрованого розуму до іншого поселення, де ви перевбираєтесь або дієте як інфоморф. Громадські чи приватні установи кожного поселення пропонують таку послугу вкупі з банками тіл, охороною та митницею. Квантова далекопередача, доступна між основними станціями, забезпечує безпечний та надійний метод передачі, що гарантує, що ваше его не буде перехоплено або скомпрометовано. Як і будь-який метод зв'язку, егопередачі підлягають обмеженню швидкістю світла. Егопередача всередині внутрішньої системи займає лише хвилини; передача за участі зовнішньої системи – години; обслуговування та бюрократія на кожному з кінців можуть зайняти більше часу.

## Космічні подорожі

Кілька ситуацій можуть привести до потреби подорожі космічним кораблем. Природно, що доставлення товару вимагає фізичного транспорту. Біоконсерватори принципово уникають егопередач, а деякі люди – хоча й не біоконсерватори – вважають концепцію перевбирання надто незручною з особистих міркувань. Повний процес егопередачі та перевбирання залишає значно більший цифровий слід, ніж подорожі космічним кораблем, тож злочинці та інші групи, які прагнуть залишити по собі менше засобів, віддають перевагу останнім.

Космічні кораблі спалюють пальне (реакційну масу) у своїх двигунах та направляють нагріте вихідне паливо в одному напрямку, щоб просуватися в протилежному напрямку. Довготривалі подорожі зазвичай включають кілька початкових годин спалення для розгону, після чого корабель іде на максимальній швидкості решту шляху. Корабель розвертається та повторює процес спалення для зменшення швидкості, коли наближається до пункту призначення. Оскільки кораблі потребують значної кількості пального для подорожей, то навіть найменший рух може мати суттєву ціну. Подорож без надлишку палива може загрожувати команді серйозною небезпекою, якщо неочікувана перешкода чи напад відведе корабель від маршруту. Планування маршруту до відправлення є обов'язковим, і такі плани зазвичай включають хитрощі штибу розгону завдяки гравітації великої планети чи аеродинамічне гальмування в верхніх шарах атмосфери планети.

Космічні кораблі перш за все пілотуються за допомогою бортового ШОІ, тож команда по суті задає кораблю курс і розслабляється. Каюти тісні, щоб зменшити необхідну кількість пального, тож члени команди, щоб відволіктися, покладаються на цифрові розваги. Попри це, під час довгих подорожей рекомендується соціалізація, оскільки тривалі періоди ізоляції можуть призвести до психологічного зриву. Трансгенні морфи-гіберноїди дають командам змогу працювати при мінімумі (1-2 години) сну чи вмикати добровільну сплячку, що сповільнює метаболізм та споживання кисню.

Подорожі космічними кораблями в межах планетарної системи чи кластеру займають години. Подорожі в межах внутрішньої системи займають від днів до тижнів, залежно від положень планет на орбітах. Подорожі зовнішньою системою займають декілька місяців, а можливо, і більше року до віддалених пунктів призначення чи впоперек Сонячної системи.

## Воротарство – яке воно насправді

> **Публікація:** Антоніо Сольдано, воротар

Занадто багато людей вважає, ніби воротарство – це якісь великі пригоди, і мені вже набридло виправляти їх, тож я пишу цей допис. Перевірте, в скількох місіях я брав участь, я знаю, що кажу. Я дам вам уявлення про те, в що втрапляють ті, хто проходить через ворота.

По-перше: ми не знаємо, хто створив ворота. Так, всі кажуть, що це зробили ТІТАНи, але ми не _знаємо_ цього. Не всі ворота однакові, і деякі вказують на те, що вони старші за життя на Землі. Якби ви спитали мене, я б відповів, що ТІТАНи, можливо, просто під'єдналися до наявної мережі. Так, і намагайтеся не зациклюватись на цій темі.

Окрема брама Пандори – це сферична клітка з чорних взаємно з'єднуваних кутових рукавів. Ніхто не знає, з чого вони зроблені, і їх не можна пошкодити навіть важкою променевою зброєю. Зір стає розмитим, якщо дивитися на них без діла, і той метаматеріал, з якого вони зроблені, поглинає більшість високочастотних та низькочастотних хвиль.

Брами пробивають червоточини між віддаленими кутками Всесвіту. Що найкраще? Те, що ми не маємо й духу ідеї про те, як ці штуки працюють. Ми можемо задавати адресу в блакитних інтерфейсах, зліплених якимись яйцеголовими, проте не маємо жодного їбаного уявлення про те, куди веде брама, поки вона не відкриється. Ці проклятущі штуки змінюють все самі по собі, чи просто припиняють працювати. Я бачив, як нестабільна червоточина сплющила п'ять людей гравітаційною хвилею за 0,003 секунди. Уявіть собі, як воно, постійно працювати з такими технологіями.

Авжеж, коли брами працюють, це доволі круто. Можна просто зробити крок до іншого світу. Або, можливо, глибокого космосу, або, можливо, поверхні нейтронної зірки. Все буває. Давайте тримати під контролем свої очікування. Не беріться за місію, завжди очікуючи зустріти по той бік іншу Землю. Знайти планету в стабільній частині галактики, в частині зоряної системи, в якій можна жити, на правильній стадії планетарної еволюції – це точно не просто. Звикайте до купи зірок – червоних карликів, планет – крижаних гігантів, а також голих скель різних розмірів, тому що статистично це саме те, з чого складається наша галактика. Звичайно, Чумацький шлях більший, ніж будь-хто з нас може уявити, і те, що розставляло брами, мало схильність позначати ними цікаві місця, принаймні час від часу.

Коли брама відкривається до прикольного та несмертельного місця, то воротарство – це просто одна з робіт:

- **Дослідницькі місії** – це велика гра, як щодо зиску, так і щодо небезпеки. Оскільки ви маєте честь першими зробити крок, то маєте право на перші результати досліджень і жирну плату за них. Навіть перед вами на планеті бував безпілотний зонд, то все одно можна натрапити на страшних хижаків, отруйні рослини та всіляке гівно, яке я навіть описувати не буду. Якщо вам трапиться якась річ або місце, що має такий вигляд, ніби це створив інший розумний від, то я вас вітаю, місія вже стає великою справою.
- **Ксеноархеологічні місії** включають те, що науковці багато копають і отримують інфаркт, якщо ви чого-небудь торкнетеся. Вони зазвичай тихі, поки ви не розкопаєте чи не активуєте щось, після чого їх захоплюють хаос і крики.
- **Колонізаційні місії** включають будівництво інфраструктури, турботу про колоністів і залагодження їхніх міжособистісних драм. Якщо ви корпоративний головоріз, то це може означати також придушення повстань.
- **Місії з експлуатації ресурсів** – це коли дослідження вже зроблено, і якийсь козел вирішив, що хоче зайняти собі місце. Це в основному підтримка видобувного обладнання, захист геологічних команд і боротьба з поодинокими звірятами чи нападами конкурентів.
- **Наукові місії** – доволі рідкісні. Вони можуть включати перенесення різних видів обладнання або фотографування та записування нотаток про квіти, але завершуються тим, що ви поспішаєте до воріт, перш ніж вони закриються.

<blockquote>

## Операції першого проходу

> **Джерело:** Операції першого проходу, Протокольний підручник членів кооперативу TerraGenesis

Ласкаво просимо до команди TerraGenesis! Захоплива пригода чекає на вас по той бік Вулканоїдної брами. Незалежно від того, чи ви досвідчений воротар, чи новачок, вам потрібно знати процедури TerraGenesis.

Безпека наших воротарів – завжди на першому місці. Після підтвердження «живої» адреси воріт (розвідувальні мікрозонди повернули з іншого боку червоточини дані, що вказують на придатність середовища для життя), вашій команді дається одна година на підготовку, поки ми відправляємо більші дрони "першої ланки". Слідкуйте за цими прямими трансляціями та їх аналізом в реальному часі, щоб дізнатися про середовище, в яке ось-ось вирушите. Чи буде це безжиттєвий шматок каменю? Багата життям планета? Місяць, що обертається навколо екзотичного газового гіганта? Підготуйте своє обладнання відповідним чином.

Аналітична команда з науковців і консультантів TerraGenesis приймає остаточне рішення щодо «живої» операції першого проходу. Відмова означає, що середовище по той бік воріт занадто вороже, і вас поставлять у чергу на наступну операцію. Піднятий вгору великий палець означає, що ви вирушаєте!

Коли ваша команда пройде крізь браму, червоточина закриється; час роботи воріт ретельно раціоналізується згідно з потребами наших операцій та колоній. Вітаємо: ви самі по собі в новому та дивовижному місці! У вас буде 6–12 годин, поки червоточина знову не відкриється.

Параметри вашої місії наступні:

- **Перший пріоритет: захистити браму!** Розгорніть базовий табір і оборонну зону. Брама – ваша єдина дорога назад, коли червоточина знову відкриється!
- **Картографуйте місцевість!** Розширюйте радіус розвідки та досліджуйте будь-які аномалії чи особливості, що вас зацікавили.
- **Тримайтеся купи!** Завжди краще використовувати ботів і сенсори, ніж розбивати групу на частини.
- **Не залишайте слідів!** TerraGenesis просить свої перші команди поважати навколишнє середовище: не пошкоджуйте, не пересувайте та не вбивайте нічого без потреби. Документуйте все, торкайтеся – нічого. Нічого не залишайте, забирайте все з собою.
- **Виявіть загрози!** Це включає все, від небезпек довкілля до ворожого життя та речей, які транслюдський розум ще не усвідомив. Безпека майбутніх місій залежить від вас.
- **Захищайте себе!** TerraGenesis визнає, що багато середовищ ворожі транслюдському життю. Командам першого проходу цілком дозволено захищати себе та забезпечувати своє виживання та завершення місії.
- **Завжди збирайте дані!** Постійно записуйте свій ЗД і сенсорні дані. Збирайте зразки. Виконуйте глибоке сканування. Записуйте особисті враження від того, що знаходите. Ваша думка цінна! Створюйте резервні копії всього на вашому реєстраторі місій у базовому таборі, щоб їх можна було дістати, навіть якщо з вашою командою щось станеться.
- **Досліджуйте та з'ясовуйте!** Завжди майте на увазі щедру програму компенсації TerraGenesis: ваша винагорода за операцію безпосередньо залежить від того, що ви знайдете!

І ще одне застереження: слідкуйте за годинником! Якщо ваша команда не буде на місці, коли ворота знову відкриються, то буде відправлений пошуково-рятувальний бот, і брама знову закриється. Вона відкриється ще раз протягом 6–12 годин. Чи відкриється вона знову – залежить від уявлень про цінність і цікавість місця. Ми цінуємо членів нашого кооперативу. Зробіть собі послугу і поверніться назад.

</blockquote>
