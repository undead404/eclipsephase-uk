# Мозкозламування

> **Джерело**: _Володар свого мозку_

Тепер когнітивістика здатна перепрограмовувати інтелектуальні уми з високим ступенем точності та передбачуваності. Цифровізація свідомості відкрила неймовірний асортимент діагностичних та практичних процесів для аналізу, лікування, зміни та навіть покращення. Ці техніки загалом називаються _психохірургією_. Попри те, що ці методи різні, іноді їх прирівнюють до перепрограмування розуму як програмного забезпечення, концептуалізованого як виконання великих і складних змін кодової бази.

Психохірургія йде пліч-о-пліч з церебральними аугментаціями, ноотропними наркотиками, наркоалгоритмами та проєктуванням морфів для створення скаженого різноманіття менталітетів і досвідів транслюдей. Усвідомлення складного і все більш різноманітного спектру різних его є критичним для розуміння транслюдської культури та дослідження власних варіантів формування свого розуму так, як ви вважаєте за краще.

## Кращі ви

Так само, як генетика, нанотехнології та кібернетика покращили базовий рівень і максимальний потенціал фізичних тіл, психохірургія покращує здоров'я, стабільність та робочі функції вашого розуму.

### Психотерапія

Ніхто не проживає життя, не зазнавши емоційної травми, і майже кожна транслюдина несе психічні шрами від жахів Краху. Такий досвід заважає стабільності, щастю та продуктивності. Інші живуть зі вродженими розладами особистості, які створюють страждання для себе та інших. Психохірургія може лікувати симптоми, а іноді навіть зцілювати корінні причини таких травм і хвороб. Помітна меншість транслюдей покладається на психохірургію разом з терапією та персоналізованими розумними наркотиками для підвищення їхнього психічного здоров'я. Більшість муз, насправді, обладнані для консультування та незначної психохірургії.

### Покращення та редагування пам'яті

Довготривалі спогади – ненадійні, і їх нерідко неправильно розуміють. Наші уми зберігають спогади не як комп'ютерний файл чи книгу в бібліотеці, а у вигляді унікальних мереж нейронів, розкиданих по всьому мозку, які працюють одночасно. Саме пригадування спогадів змінює їх, оскільки нейронні шаблони переписуються.

Транслюди шукали різні способи покращення пам'яті, досягнувши обмеженого успіху з наркотиками штибу німу та різних генетичних модифікацій. Цифрові уми імітують біологічні функції пам'яті, проте в поєднанні з меметичними аугментаціями можна ставити на спогади закладки, щоб їх було легше шукати та відтворювати. Недоліком цього є те, що функції мнемонічного покращення пам'яті працюють лише тоді, коли ваш розум працює в кібермозку або в вигляді інфоморфа; переваги втрачаються при поверненні до мокрого обладнання.

Більша кількість людей звертається до редагування пам'яті для вирізання травматичних спогадів. Це викликає труднощі, оскільки такі досвіди більш тісно вбудовані в емоції, пов'язані з травмою. Однак нові техніки зменшують чіткість та емоційний вплив таких спогадів, що полегшує їх придушення. Також можливо покращити спогади, надати їм більшої емоційної сили або навіть вставити фальшиві спогади, скопійовані з інших. Взаємопов'язана природа збереження пам'яті ускладнює ці зусилля; вирізання спогадів далеко не має хірургічної точності та з високою ймовірністю призводить до додаткової втрати пам'яті, тоді як імплантовані спогади часто зникають або реєструються як зайві.

### Редагування особистості

Завдяки добровільному редагуванню особистості можна змінювати, обмежувати чи заохочувати певні лінії поведінки та емоційні стани. Тепер можна прийняти рішення подолати сум, знизити гальмування, заглушити залежність чи вилучити упередження та інші небажані вимушеності, комплекси та негативні емоції – за декілька тижнів психохірургії. Або ж можна підвищити креативність, посилити відданість роботі, збільшити амбітність чи підтримати нові звички. Можливості такі ж різноманітні, як і самі особистості. Деякі з цих рішень можуть здатися самовдоволенням, але виявляються дивовижно корисними в різних професіях, мистецтві та науці. Першопрохідці в цій галузі регулярно оновлюють свої особистості, досліджують абсолютно нові емоційні стани або іноді вибирають переформатування своєї особистості в цілому. Однак, як і редагування пам'яті, особистісно-покращувальна психохірургія є неточною та складною; зміни в одній частині особистості можуть мати несподіваний вплив на інші риси. Тим не менш, вважається, що переваги сильно переважають недоліки.

## Нейрорізноманіття

Як і в випадку будь-якої іншої галузі, є ті, хто постійно розширює межі нейронауки. Найвідомішим досягненням в останні часи було піднесення декількох тваринних видів до повної розумності. Ці нелюдські розуми були найпізнішим ненейротиповим додатком до транслюдства. Вже існували нейрологічні відмінності, такі як аутизм, ДЦП та дислексія, які розглядалися як нормальні варіації нейрології, а не як патології, які потрібно виправляти. Здатність створювати ще більш радикальні зміни в умах відкрила нові можливості нейротипів.

Замість змушувати всіх відповідати "стандартній" моделі особистості, як спершу боялися, психохірургія розширила коло функціональної нейрорізноманітності в родині транслюдей.

### Нові нейротипи

Люди аутистичного спектру були серед перших, хто використовував термін нейрорізноманіття. Хоча багато аспектів тепер є оборотними, аутистичні люди вільні вибирати, які, якщо будь-які, зміни вони хочуть застосувати до себе, зазвичай лікуючи лише ті риси, які приносять страждання. У деяких галузях вужчий діапазон соціального відображення та занепокоєння є дуже корисним. Певні галузі промисловості штибу астероїдного шахтарства, дослідження екзопланет, а також життя в невеликих поселеннях з невеликою кількістю мешканців можуть бути легшими, здоровішими та продуктивнішими для людей з меншою потребою у соціальному зв'язку.

Завдяки редагуванню особистості й іншим мозкозламуванням лави нейрорізноманітних зросли. Емоціянти виражають свої почуття та емпатію, досягаючи успіхів у ситуаціях, які вимагають догляду за іншими чи соціальної гостроти. Затуплені – приглушують вираження своїх емоцій, демонструючи незворушний вигляд опонентам, що слідкують за кінесикою. Синтестети створюють чуттєві перехресні потоки та пари, породжуючи нові способи сприйняття для обробки інформації. Гедоністичні суспільства, такі як рої погані, сповнені осіб без гальмування. Гіпоманьяки відмінно себе проявляють у творчих галузях, де їхній потяг та енергія є корисним активом, і вони можуть провокувати маніакальні епізоди, щоб займатися мистецтвом. Навіть антисоціальні риси вважаються позитивним елементом, що звільняє від банальних шаблонів мислення та пріоритетів. Серед верхівки корпоративного та політичного життя цінуються впевненість, харизма, відчуженість та безстрашність «благодійних соціопатів».

Щодня ламаються нові бар'єри. В асортименті присутні експерименти з двійникарством, злиття двох або більшої кількості різних его, групування розумів і ройових розумів, хоча такі діяльність і дослідження можуть бути заборонені місцевими юрисдикціями.

## Ментальні аугментації

Злиття нейронауки та генетичного проєктування призвело до створення низки біоморфів з покращеними когнітивними спроможностями, від екзальтатів до ментонів. Чимало морфів також аугментовані біологічними, нанотехнологічними та кібернетичними пристроями для покращення уважності, багатозадачності, взаємодії з технологіями та навіть поділу мозку для утримання декількох его. Мозки надзвичайно адаптивні до нових вхідних сигналів, надаючи доступ до різноманітних нових чуттєвих пристроїв та функцій сприйняття. Нещодавно зросла популярність практики "залозування" – використання імплантів штибу наркотичних залоз, нейромодуляції та ендокринного контролю, щоб змінювати хімічні функції мозку та емоції. Такі практики мають перевагу перед психохірургією, оскільки дають користувачам змогу маніпулювати своїм емоційним станом на ходу, відповідаючи поточному досвіду.

Програмні розуми-стани кібермозків (що використовуються в подах і синтморфах) та інфоморфів можуть бути програмовані та аугментовані для досягнення подібних переваг, як і вологі мозки.

### Наркотики та наркоалгоритми

Розвиток біотехнологій і персоналізованої медицини спричинив появу тисяч нових речовин для змін свідомості, які не супроводжуються неприємними або тривалими побічними ефектами. Вживання наркотиків, давно декриміналізоване більшістю державних утворень, водночас є і поширеним, і соціально прийнятним у більшості культур. Програмні наркоалгоритми надають подібні переваги для морфів з кібермозками та інфоморфів, з бонусною перевагою змоги припинити їхню дію за бажанням. Новий тип нанонаркотиків, відомих як пелюстки, пропонує занурення та інтерактивні враження для тих, хто прагне сюрреалістичних пригод.

## Множинність

Технології, на яких ґрунтуються відображення его та резервне копіювання, також дають змогу створювати кілька одночасних копій однієї особи. Цей процес _двійникарства_ має чимало практичних застосувань, але все ж є новою соціальною межею, яка ще досліджується.

Одне з поширених застосувань двійникарства – праця у віртуальних середовищах. Можна створити кілька примірників ВР і запустити власну копію в кожному з них, щоб одночасно розробляти різні частини одного проєкту. Також двійники досконалі задля передачі до інших поселень на зустрічі або для інших задач, де без них довелось би подорожувати самотужки. Також двійникарство – потужний помножувач сил, особливо в випадку кризи чи ситуації, яка потребує широкого поширення рідкісних навичок або експертності. Після завершення роботи двійники психохірургічно зливаються з головним его, щоб зберегти ввесь досвід і спогади. Більшість транслюдей вважають таке практичне двійникарство прийнятним.

Проте чимало людей не схвалюють ідею довготривалих двійників, що живуть окремими життями. Для декого це рефлекторний страх загрози істинній ідентичності: хто із вас "справжній", якщо ви множинні? Інші вважають, що це схоже на розкіш та самолюбство, мати кілька примірників однієї особи, поки мільйони его зависли в холодному зберіганні. Значні соціальні та юридичні складнощі призводять до того, що чимало юрисдикцій забороняють таку практику. Який з двійників має право власності? Як угоди, укладені з одним примірником, впливають на інших? Чи несети ви відповідальність за злочини, вчинені своєю копією? Чи змінюється це, якщо злити цю копію зі своїм его? Різні державні утворення вдалися до радикально різних підходів. Більшість обмежують тривалість існування двійника одним днем, після чого його треба знову інтегрувати або видалити. Деякі вважають, що головне его відповідає за дії всіх двійників. Інші вважають двійників власністю або забороняють їх зовсім. Дуже мало поселень надають двійникам повноцінний статус окремих та автономних осіб.

Попри це, люди практикують і просувають множинність з різних причин. Дехто проводить довготривалі дослідження когнітивної науки, соціальних питань і психохірургічних експериментів. Хтось – потурає собі, досліджуючи межі гедоністичної надмірності. Невелика кількість – ідеалісти та радикали, що досліджують нові способи колективного життя, намагаючись створити рій розумів або започаткувати постлюдську спільноту, що є цілковито унікальною.

## Ставлення суспільства

До широкого поширення психохірургії душевні розлади та травми вважалися неприємним, але неминучим аспектом життя, з різними рівнями соціальних та юридичних поблажок для тих, хто страждає на душевні недуги. Тепер, завдяки поширенню терапевтичної психохірургії, у певних сегментах населення зростає черствість до тих, хто бореться з душевними травмами протягом тривалого часу, вважаючи, що ці особи певним чином "обрали" страждання. Подібно до цього, деякі аугментовані особи ставляться з презирством до тих, хто не бажає або не може покращити свої когнітивні здібності, ігноруючи соціальні реалії, які можуть стримувати людей від модифікації себе. З іншого боку, біоконсерватори мають схильність сприймати внесення ментальних змін як неприродність, ставлячись до модифікованих транслюдей із огидою, ненавистю та іноді страхом. Ця позиція особливо поширена щодо нейрорізноманітних осіб, біоконсерватори вважають такі нейротипи ницими або менш людськими.

Тривають суперечки щодо того, які ментальні злами безпечні, виправдані чи бажані. Екслюди відомі розширенням меж ментальних експериментів у пошуку досконалості, вищості чи богоподібності, перетворюючи себе на безморальних та непристосованих чудовиськ, коли дивитися з точки зору стандартів більшості транслюдства. Частина осіб свідомо обирає риси, що можуть вважатися психопатичними та небезпечними для інших. Сприйняття нелюдських нейротипів, особливо в випадку ШЗІ та піднесених, досі залишається питанням для багатьох, враховуючи історію Краху. Інші виступають за свідоме "моральне покращення" згідно з суб'єктивною етикою та доброчесністю, щоб просувати риси штибу емпатії, співпраці, чесності та усвідомленості, щоб покращувати транслюдське суспільство в цілому.

Психохірургія та ментальні підлаштування, коли вони застосовуються до недобровільних суб'єктів, широко вважаються злочинними та аморальними, але не немислимими. Картелі злочинних торговців душами штибу Дев'яти життів застосовують до вкрадених его редагування пам'яті та особистості, щоб створювати слабкодухих і слухняних рабів, перш ніж продавати їх. Формування вимушеної поведінки може використовуватися для вживлення рис залежності, руйнування емпатії, створення хибної лояльності та ще гірших речей. Ідеологічні екстремісти можуть використовувати і використовують психохірургію для створення "двійників-самогубців" самих себе, щоб вчиняти акти тероризму. У тенетних групах теорій змови поширюються чутки про уряди та гіперкорпорації, що використовують психохірургію, аби змусити свій штат до фанатичної вірності, редагувати або видаляти спогади, щоб захистити таємниці, та створювати шпигунів чи сплячих агентів. Час від часу просочується достатньо доказів злочинів такого роду, щоб зробити навіть найнеймовірніші твердження здійсненними та виправдати дискомфорт, який викликає сама ідея дозволити комусь іншому маніпулювати вашим розумом.

Частина поселень включила редагування особистості в свій кримінальний кодекс, але нерідко це залишається для найбільш екстремальних випадків. Навіть ті, хто не проходив психохірургічне лікування, мають безпосередню користь від зниження соціально небажаної поведінки серед загалу населення. Всі ці чинники призводять до того, що більшість людей вважають психохірургію важливою підтримкою для успішного подолання транслюдством свого минулого та руху вперед.
