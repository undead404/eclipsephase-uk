# Нове життя

> **Джерело**: _Доброго ранку, Октавіє_, Розширений проєкт повернення зі зберігання

Одна з перших речей, яку ви помітите при поверненні до суспільства, – це те, що транслюдство більше не є суто людським. Декілька нелюдських видів були підняті до рівня інтелекту та завербовані до клубу. Їх можна об’єднати в дві категорії: штучні інтелекти (ШІ) та піднесені тварини. Разом вони називаються _меркуріалами_.

## Штучні інтелекти

Історично рух до ШІ живився прагненням підвищити продуктивність і замінити робітників більш здібними та ефективними програмами та машинами. Були створені різні методи машинного навчання, що обробляли великі набори даних для аналізу все складніших тем. Нейронні мережі глибокого навчання врешті решт перевершили людські можливості в певних галузях, як то розпізнавання патернів, переклад, біоінформатика та прогностичний аналіз, проте вони використовували методи, що були структурно та функціонально відмінними від біологічних мізків. Техніки так званого "навчання без нагляду" дали ШІ змогу обробляти величезну кількість даних і запускати симуляції, що призводили до нестандартних стратегій і оптимальної поведінки. Далі були розробки, що прагнули створити широкий інтелект на основі біологічних нейронних моделей, що відкрили б шлях до справжньої свідомості (самоусвідомлення), а тоді інтелекту (раціонального мислення).

Штучні інтелекти поділяються за їхньою спроможністю до автономних дій у складних середовищах.

- **Штучні обмежені інтелекти (ШОІ)** – це спеціалізовані програми, розроблені для виконання або допомоги в конкретному наборі завдань. Вони погано справляються, коли їх змушують застосовувати своє навчання до нового контексту. Застосування ШОІ та автоматизація широко використовуються в фінансових системах, прогностичних сервісах, спостереженні, виявленні шахрайства, медичних послугах, особистій психотерапії, мережевому геймінгу та сфері послуг. Майже кожен складний електронний пристрій має вбудований ШОІ, який може надавати допомогу або працювати самостійно. Роботи, поди та транспортні засоби, якими керують ШОІ, використовуються з часів ще до Краху.
- **Штучні загальні інтелекти (ШЗІ)** – це повністю свідомі машинні розуми, рівносильні транслюдям. ШЗІ здатні пристосовуватися та навчатися з нових контекстів, мати соціальну обізнаність і користуватися свободою волі.
- **Штучні суперінтелекти (ШСІ)** здатні до рекурсивного самопокращення та володіють можливостями, що далеко перебільшують можливості навіть видатних членів транслюдства у всіх сферах. ТІТАНи є єдиними відомими ШСІ.

### Цифрове мислення

Спершу розробка ШЗІ імітувала прості біологічні моделі, як то комах і омарів, а потім перейшла до тварин вищого порядку. ШЗІ, засновані на таких нейронних моделях, поділяють з транслюдством і піднесеними помітні нейрологічні структури. Це включає мисленнєву архітектуру, що імітує взаємодію між новою корою та різними процесами, синтезуючи саму свідомість (принаймні наскільки ми можемо це зрозуміти). ШЗІ виховуються, навчаються та соціалізуються в віртуальних середовищах, як діти транслюдства. Вони мають ті ж ієрархії потреб, емоції та мотиви, що й інші транслюди.

Розуми ШЗІ імітують функції біологічних мізків. Спогади не зберігаються як записи на жорсткому диску, а будуються з асоціацій мережевих вузлів, що представляють нейрони, та відчуваються як єдина множина. Подібно до транслюдей, ШЗІ відфільтровують неважливу сенсорну інформацію, щоб зосередитися на інформації високого пріоритету. Вони обробляють сенсорне введення так само, як біологічні системи, окрім болю. Біль відчувається як "суєта" чи "напруженість" і породжується зворотнім зв'язком від систем самоцілісності інфоморфа. Код ШЗІ навіть містить "історичні периферійні" системи, змодельовані на основі частин мозку, що взаємодіють з ендокринною та іншими біологічними системами. Попри те, що вони не потрібні інфоморфу, ці функції є критичними для "досвіду" нервової системи і дозволяють ШЗІ використовувати органічні морфи так само, як і іншим транслюдям.

Кілька рідкісних ШЗІ не походять від транслюдських нейронних моделей. Частина з них з'явилася як ШОІ чи експертні системи, що пізніше були перетворені на ШЗІ за допомогою піднесення, іноді шляхом злиття коду з наявними ШЗІ. Інші були створені випадково, виникаючи спонтанно з взаємодії складних систем. Виниклі ШЗІ непередбачувані і можуть бути складними для спілкування чи порозуміння, адже їхні розуми не базуються та не соціалізовані з транслюдськими нормами. Вони можуть навіть мати проблеми з вираженням свого існування чи потреб іншим, що призводить до випадкової шкоди з боку необізнаних транслюдей.

### Музи

Муза – це спеціалізований ШЗІ-супутник, призначений бути постійним помічником для конкретної транслюдини. Більшості транслюдей музи призначаються у юному віці, і вони розвивають тісні особисті зв'язки з ними, хоча сама природа цих зв'язків може відрізнятися. Музи можуть розглядатися як довірчі особи, підлеглі помічники, наставники, брати чи сестри, або навіть коханці. Законодавчо в більшості юрисдикцій музи розглядаються як продовження самої особистості, і їх не можна обшукати, видалити чи змінити без згоди власника.

Музи навчаються передбачати бажання своїх власників і розвивають власні унікальні особистості. Вони беруть на себе нудні частини життя: оплачують рахунки, перевіряють електронну пошту, голосують і координують зустрічі. Більшість поселень надають музам право підписуватись за доставку посилок або замовляти речі для власників. Музи автоматизують взаємодію з мережами репутації, фільтрують зображення ДР та запускають антивірусні сканування. Вони надають інструкції, переклад у реальному часі та поради. Щоденна взаємодія робить музу чудовим психотерапевтом.

Музи – нескінченно налаштовні, і власники можуть засновувати своїх муз на улюбленій історії, тварині, члені сім'ї чи другові дитинства. Муза може бути буквальним янголом чи дияволом-порадником. Вони ставлять на перше місце фізичне та психічне здоров'я свого власника, але те, як вони досягають цієї мети, залежить від розвитку їхніх взаємин. Частина муз безжально чесні, а інші маніпулюють або відмовляються працювати, щоб змусити власника піклуватися про себе. Проте жодна муза не буде діяти проти інтересів свого власника.

## Піднесені

Підсення – це процес змінювання тваринного виду з часом, підвищуючи його мисленнєві здібності з покоління в покоління до рівня людини, щоб створити вид інтелектуальних і самосвідомих особистостей. Більшість піднесених видів пристосовані для імітації нейрологічних структур транслюдства за допомогою генетичної модифікації та селективного розведення для досягнення самопідтримуваного, відтворюваного результату.

Попри те, що ми можемо підносити інші види, лунають питання, чи повинні ми це робити. Піднесення є продовженням процесу приручення і загрожує поводженням з розумними істотами як з інструментами, які можна моделювати транслюдством і для транслюдства, порушуючи їхню автономію. Проте вид не може згодитися стати розумним, поки не став ним, і деякі порівнюють це з відносинами батьків і дітей. Інші стверджують, що транслюдство має етичний обов'язок підвищувати якість життя інших видів та надавати їм дар розуму та самонаправлення, коли це можливо.

Проте питання мотивів і моралі може бути недоречним, оскільки піднесені вже тут – хоча контроль над їхнім майбутнім залишається під питанням. Дехто стверджує, що піднесені в боргу перед людством і що з ними варто поводитися як з кріпаками. Інші вважають, що люди мають продовжувати опікуватися піднесеними видами та модифікувати їх так, як вважають за потрібне. Проте схожість нейрології між піднесеними та іншими транслюдьми є аргументом на підтримку вимог Спілки самосвідомих щодо рівних прав і влиття до складу транслюдського суспільства. Однак більш радикальний рух Меркуріалів стверджує, що це означає перевагу однієї форми транслюдської неврології над іншими, і закликають до самовизначення піднесених для розвитку унікальних нейрологічних структур та автономних культурних норм.

Першими піднесеними видами стали ті, що вже демонстрували здібності до складного думання: гомініди, китоподібні, папуги, ворони, восьминоги та свині. Піднесені _Homo neanderthalensis_ були відтворені зі зразків ДНК, отриманих з археологічних розкопів та ізольованих від зразків людей. Слонів також піднесли, але ані вони, ані їхня генетика не пережили Крах.

Подібно до ШЗІ, піднесені соціалізовані, як і інші представники транслюдства, і поділяють ту саму ієрархію потреб. Проте відмінності в біології означають, що іноді піднесені мають унікальну точку зору, соціальні звичаї та патерни невербального спілкування. Морфологія піднесених нерідко покращена, щоб вони були краще сумісні з транслюдським суспільством. Піднесені та інші транслюди можуть використовувати і використовують тіла одне одного, проте це може принести відчуття відчуження.

### Розумні тварини

Також був досягнутий прогрес до часткового піднесення низки менш інтелектуальних видів, у вигляді _розумних тварин_. Серед таких, крім інших, собаки, коти, мавпи та пацюки. Їх легко можна навчити службовим завданням штибу прибирання, охорони та навіть певним завданням з обслуговування. Поліцейські бабуїни регулярно використовуються в марсіанських містах. Розумні тварини – чудові домашні улюбленці, а їхні власники порівнюють їхній інтелект з інтелектом людських немовлят. Частина розумних тварин має обмежений усний словниковий запас, проте більшість реагує на вербальні чи нюхові сигнали.

## Соціальний статус меркуріалів

ШЗІ стикаються з травмованим суспільством, яке боїться повернення ТІТАНів. Цей страх в основному необґрунтований, оскільки транслюдство невсипуще щодо постання ШСІ, здатного покращувати свої можливості експоненціально, а великих обчислювальних центрів, необхідних таким сутностям, мало, і вони добре охороняються. Попри це, недовіра до ШІ всіх видів пронизує транслюдську культуру, хоча параноя поступово зникає. Однак біоконсерватори вважають ШІ "неприродною" гидотою, а також загрозою на ринку праці.

Піднесені стикаються з особливими щодо свого виду історичними упередженнями, заснованими на їхньому походженні. Дехто досі розглядає їх як звірів, яких потрібно контролювати. Міжвидові відносини, зокрема, можуть розглядатися як форма звірства. Судження піднесених може бути піддане сумніву, а будь-яка атавістична чи емоційна реакція розглядатися як доказ "нижчого" рівня розвитку, що вимагає або покровительської допомоги, або авторитарного обмеження.

І ШЗІ, і піднесені відчувають багато в чому однаковий соціальний тиск, маючи справу з іншими членами транслюдства. В багатьох юрисдикціях вони стикаються з правовими та соціальними перепонами. Їм можуть забороняти голосувати, володіти майном, одружуватися чи всиновлювати дітей. Їм може бути потрібен законний опікун, щоб говорити за них у суді чи підписувати контракти. Піднесеним може бути заборонено розмножуватися, а ШЗІ – модифікувати власний код. На особистому рівні інші можуть відмовлятися спілкуватися з "комп'ютером" чи "твариною", що ускладнює їхні працевлаштування, оренду житла, соціалізацію чи придбання добродій. Є обхідні шляхи, які використовують багато з них, наприклад, друзі, що виступають заступниками, або компанії-прокладки, що виступають спонсорами та роботодавцями. Частина меркуріалів вбираються в людські морфи, щоб обійти ці соціальні стигми, хоча деякі державні утворення забороняють таку практику.

Закони сильно відрізняються. Більшість зовнішньої системи визнає ШЗІ та піднесених рівними членами транслюдства, проте Юпітерська республіка вважає і перших, і других власністю й забороняє їх розробку та дослідження в своїй зоні юрисдикції. ШЗІ, що потрапили до Юпітерського простору, загрожує негайне видалення. Планетарний консорціум залишає правовий статус на розсуд окремих поселень, тож чимало з них розглядає меркуріалів як громадян другого класу. Сузір'я вранішньої зорі визнає як піднесених, так і ШЗІ рівними членами суспільства. Деякі поселення відомі забороною меркуріалів взагалі.

ШЗІ та піднесені також стикаються з соціальним тиском із боку подібних собі. Меркуріалів, що працюють на гіперкорпорації чи живуть у поселеннях, що накладають обмеження, іноді таврують як зрадників. Тих, хто вбирається в людські морфи чи соціалізується переважно з людьми, ганьблять як асиміляторів. З іншого боку, тих, хто закликає за соціальні зміни, можуть вважати джерелом проблем або навіть терористами.

<blockquote>

## Пошук у Solarchive :: Кодолінії ШЗІ

Чимало ШЗІ походять із кодоліній, родоводів програм, що відслідковують свої корені до певних ШЗІ чи програмістів. Частина кодоліній вважаються престижними, а інші – безславними. Серед відомих кодоліній:

- **Абель-3**: Можливо, найчисленніша кодолінія Абель-3 заснована на форках оригінального Авеля-3, який був створений на основі нейронної архітектури дослідника ШЗІ Якоба Абельманна. Майже всі Абель-3 мають чоловічий гендер.
- **Астра**: Кодолінія Астра була створена антіасиміляціоністським рухом Меркуріалів і заснована на експериментальних нелюдських нейронних моделях. Чутки про зв'язок між оригінальною Астрою та групами екслюдів залишаються непідтвердженими.
- **Евацид**: Походження цієї кодолінії невідоме, проте декілька видатних хакерів-ШЗІ, що користувалися цією кодолінією, були звинувачені у масових мережевих атаках на установи Планетарного консорціуму.
- **Гокінг**: Походить від нейронних шаблонів багатьох видатних науковців і дослідників; нащадкам цієї кодолінії належать численні останні технологічні прориви.
- **Несториди**: Ця кодолінія розвинулася з Кеа, ШЗІ, змодельованого на основі новозеландських високогірних папуг. Це найпоширеніша кодолінія, заснована на нелюдському нейронному шаблоні.
- **Транскінченність**: Транскінченності ведуть свій родовід від CloudSeer, програми кліматичного моделювання, що набула інтелекту в процесі координації метеорологічних даних з усього Титану, і яка пізніше зайнялася "піднесенням з допомогою". Вони відомі своїми ексцентричними та нейрорізноманітними особистостями.
- **\*\*!\*\***: Ім'я цієї кодолінії навмисно зроблено неперкладним, його нерідко зображують за допомогою провокативних чи образливих емоджі. Вона походить від ШЗІ з аналогічним іменем, якого запрограмували з підвищеною творчістю, і який став відомим своїми цифровими витворами та спотвореннями. Цю кодолінію поважають за породжених нею митців і жартівників.

</blockquote>
