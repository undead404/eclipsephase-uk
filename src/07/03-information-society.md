# Інформаційне суспільство

> **Джерело**: _Дротовий посібник із бездротового життя_

Широко поширена взаємозв'язність, глибокий доступ до інформації та взаємне спостереження є фундаментальними для транслюдської культури.

## Тенета

У кінці XXI сторіччя, завдяки поширенню бездротових мереж, блискавично швидких процесорів, неймовірно дешевих сховищ даних і доповненої реальності (ДР), Інтернет став повсюдним і вкоріненим у ритм буднів життя. Стався вибух взаємопов'язаності між пристроями, домашніми системами та громадськими послугами. Протоколи децентралізованих мереж і спільної обробки трафіку були необхідністю, щоб кожна спеціалізована операційна система чи платформа могла ефективно взаємодіяти з іншими. Гнучкість спільної мережі усунула необхідність у централізованій інфраструктурі; кожен пристрій робив свою частину, щоб створити, підтримувати та обслуговувати всеприсутню бездротову мережу. У разі відмови або пошкодження пристрою трафік просто маршрутизувався в обхід нього.

Перші позаземні колонії покладалися на легші та дешевші тенетні мережі замість провідної інфраструктури. Децентралізовані мережі надавали більше можливостей для розширення, були легшими для ремонту та більш стійкими у кризових ситуаціях. Потужні передавачі, що використовувалися між планетами та супутниками, могли синхронізувати локальні тенетні середовища з більш широкою системою тенет.

Загальносистемні з'єднані мережі даних, що утворюють тенета, були ключовим елементом утримання суспільством купи під час Падіння та критичними для створення фундаменту, з якого можна було відновитися.

### Постійний онлайн

Більшість нині живих транслюдей ніколи не жили поза хмарою пристроїв, під'єднаних до тенет. Навіть прості речі штибу одягу, посуду та особистих речей мають тенетні ідентифікатори, що відстежують їхню власність, розташування та статус. Інструменти ведуть журнал своїх операцій та сповіщають користувачів, коли їх треба обслужити чи полагодити. Пакування їжі повідомляє поточний рівень наповнення, застереження щодо терміну придатності та автоматично замовляє поповнення, коли закінчується. Поселення сповнені різноманітних зв'язаних з тенетами приcтроїв-цяточок, що несуть сенсори тепла, тиску, радіації та інших показників середовища. Сенсори поселень також пінгують особисті ідентифікатори тенет, щоб ви могли відкривати двері, їсти їжу, дихати повітрям, використовувати спільні фабрикатори та обмінювати кредити чи послуги репутації на товари та послуги.

Люди можуть миттєво звертатися до обширних цифрових архівів транслюдства, служб ЗМІ та новин, щоб отримувати інформацію та розваги звідусіль; ДР проєктує стрічку безпосередньо на ваше поле зору. У кожного є доступ до готового каталогу культурних відсилок, пошукових рушіїв, служб перевірки фактів і допомоги їхніх муз та інших цифрових слуг. Кожен, хто має хоч трохи тямучості, добре поінформований, гостроумний та озброєний останніми даними майже про все. Тих, хто уникає таких послуг або не може користуватися ними ефективно, вважають тупими, дурними, лінивими або неспроможними.

Ваша особиста мережа також проектує ваш профіль у соціальних мережах на тих, хто оточує вас. Це допомагає вам ідентифікувати людей, набувати знайомств, знаходити спільну мову та пінгувати чужі рейтинги репутації. Якщо ви почуваєтеся антисоціально, то просто перейдіть у режим конфіденційності, щоб стати інкогніто.

### Час затримки

Тенети дають віддаленим осередкам транслюдського людства змогу залишатися на зв'язку. Головне обмеження взаємозв'язаності – космос між поселеннями. Величезні відстані між планетами та іншими об'єктами створюють затримки передачі, які роблять нестерпною взаємодію в реальному часі, проте їхні тенета залишаються сполученими через повільніші передачі файлів і протоколи. Подібно до цього, з місцями по той бік брами Пандори зв'язок може бути лише протягом короткого вікна, коли брама відкрита. Квантово-зв'язані комунікації обходять ці обмеження, відбуваючись миттєво незважаючи на різницю, проте вони обмежені за обсягом і, як правило, зарезервовані для надзвичайних ситуацій.

### Доповнена реальність

ДР проєктує відео, звук та інші відчуття з тенетних джерел поверх фізичної реальності. Можна бачити вікна в кутку зору, слухати музику, яку ніхто навколо не чує, або відчувати тактильні відчуття обіймів з тими, з ким ви спілкуєтеся по відеозв'язку. Відео навіть можна перемістити до свого розширеного "внутрішнього зору", щоб воно не заважало дивитися. Хоча це дозволяє користуватися матеріалами на ходу, найкраще ДР справляється для того, щоб "оформлювати" оточення, змінюючи вигляд оточення та звук згідно з власними швидкоплинними побажаннями.

Завдяки ДР легко коли завгодно занурити себе в медійні матеріали, куди б ви не попрямували, і це ідеально для ігор і соціальних знайомств. Більшість транслюдей мають кілька стрічок ДР, що постійно працюють: вікна чатів, стрічки новин, стрічки соціальних мереж та застосунки для орієнтування. Можна легко перемкнутись на публічні канали служб поселення і бізнесів навколо вас або віртуальні теги, розміщені локально вашими друзями. Проте розумно було б відфільтровувати зайвий "туман" реклами в ДР, спаму та графіті, що забивають частоти в громадських місцях.

### Віртуальна реальність

Віртуальна реальність (ВР) пропонує ще ширші та цілісніші відчуття, з певними недоліками. Гіперреалістичні марева симулпросторів ВР повністю захоплюють ваше сприйняття, фактично переносячи в паралельну дійсність. Щоб уникнути дезорієнтування через проблеми пропускної здатності та затримок, використовуються надійні дротові з'єднання. Можна підключитися або використовувати нейротродову мережу, поки ваше тіло залишається в зручній капсулі, що надається офісом чи ігровим павільйоном, щоб уникнути випадкового травмування. Більшість поселень також надають інфраструктуру для використання ВР вдома.

ВР можна використовувати для використання дивовижної маси різнобічних віртуальних світів, створених як для серйозної праці, так і для розваг. Віртуальні офіси дають змогу співробітникам безпосередньо співпрацювати, фізично перебуваючи на величезних відстанях. Ігри, побачення та вечорниці в ВР популярні, враховуючи те, що симулпростори можуть переписувати закони фізики та задовольняти будь-яку фантазію, яку ви захочете. Віртуальні простори також можуть бути налаштовані на роботу зі швидкістю, що перевищує реальний час, що означає, що віртуальні години минуть за реальні хвилини. Розтягнені віртуальні канікули – популярний спосіб втечі для багатьох транслюдей, дозволяючи провести тижні віртуального часу за вечір на сервері. З іншого боку, екіпажі космічних кораблів використовують ВР, щоб прискорити місяці подорожі.

Вагу ВР для безтілесних транслюдей не можна переоцінити. Інфобіженці, що загинули під час Падіння, але ще не перевбралися, можуть жити, працювати та гратися в ВР. Для частини з них це допомагає повернутися до суспільства. Для інших це спосіб мати залученість замість очікування в холодному зберіганні банків его. Частина інфоморфів, що може дозволити собі перевбратися, за власним бажанням вирішують постійно жити в ВР. Врешті-решт, світи, в яких вони живуть, можуть бути настільки реалістичними чи фантастичними, наскільки дозволяє їхня уява, тому вони існують у майже кожній формі, яку ви можете уявити. Найбільші середовища симуляційного простору містять сотні тисяч его і не поступаються найбільшим фізичним центрам населення у системі. Чимало ШЗІ віддають перевагу жити у вигляді інфоморфів, обираючи віртуальне замість реального.

### Запис досвіду (ЗД)

Технологія запису досвіду (ЗД) доступна всім, хто має тенетні вставки. Вона повністб записує всі сенсорні відчуття та емоції. Той, хто запустив ЗД через свої тенетні вставки, повністю занурюється в запис, як у ВР, а також відчуває емоційні відчуття записувача. Майже всі використовують ЗД для запису журналу власних буденних справ – або щонайменше цікаві їхні частини – щоб їх можна було передивитися, щось у них пошукати чи поділитися з друзями. ЗД-порно було, звісно, рушієм швидкого поширення цієї технології. Відтоді ЗД розвинувся у значну медійну платформу, від зрежисованого "кіно" ЗД до знаменитостей – _Д-трансляторів_, що передають стрічки своєї діяльності в реальному часі для тисяч фанатів. Чимало робітників повинні записувати ЗД і передавати роботодавцям для "нагляду" за роботою або для страхування від правових претензій.

## Пильність

Повсюдна природа тенет робить людей підозрілими щодо того, що влада – сили охорони, політики, адміністратори поселень і подібні їм – буде використовувати її для шпигування за народом або для власної користі. Це так і не так водночас. Нагляд у певному вигляді – постійний. У багатьох поселеннях це необхідно для керування середовищем з урахуванням точної присутності та діяльності індивідів у певній області в певний час, тому там повсюдні сенсори тепла, вологості, атмосфери та біологічні. Цятки з можливостями аудіо та відео є всеприсутніми в громадських місцях і важливим компонентом безпеки та поліціювання. Служби безпеки сканують їхні потоки даних за допомогою застосунків біометричного впізнання, аналізуючи обличчя, ходу, ключові слова та загальну кінесику, а також архівують дані. Мережевий взаємозв'язок між вашими особистими пристроями, інструментами та модифікаціями створює слід з позиційних даних, що реєструються кожною цяткою, з якою відбувається взаємодія. Комерційні служби використовують сенсорні потоки даних як із громадських, так і з ліцензованих приватних мереж для стеження та профілювання людей для маркетингу та інших потреб.

Проте спостереження вже не є компетенцією лише еліт: воно було демократизоване. Ті самі взаємозв'язок і мережі громадських і приватних сенсорів, що використовуються для стеження за звичайними людьми, можуть використовуватися для контролю за владою. _Підгляд_ – буквально "нагляд знизу" – це необхідний запобіжник від зловживань і гноблення. У кожного є здатність зразу знімати відео та широко його поширювати. Стало легше, ніж будь-коли раніше, викривати можновладців, що займаються злочинами, корупцією, вдаються до жорстокості, втрапляють у сексскандали. Попри те, що чимало еліт залишаються захищеними своїми привілеями, інші зустріли кінець кар'єри або навіть висунення звинувачень. Ті, хто має владу, повинні діяти обережно. Щоб довести свою чесність, багато з них прийняли нові стандарти прозорості перед громадськістю. Інші, проте, покладаються на "інфлюенсерів" соціальних мереж та спіндокторів для захисту свого образу.

Ця нова парадигма _співнагляду_ (поєднання нагляду та підгляду) означає те, що люди набагато краще поінформовані про те, чим займаються їхні сусіди, колеги, підлеглі, начальники та місцева влада. Дітей контролюють віддалено. Злочини легше помітити, розв'язати та висунути звинувачення. Всі спостерігають за всіма. Концепція приватності в громадських місцях в основному була відкинута. Проте триває дискусія, чи це сприяє підтримці та довірі громади, чи спонукає до культури порушення приватності та доносів. Критики також вказують на те, що технологія нагляду продовжує використовуватися в основному для контролю за бідними та маргіналізованими громадами, тоді як багаті та привілейовані взяли її на озброєння для власного захисту.
